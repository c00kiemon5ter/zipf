   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                               Νίκος Καζαντζάκης

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Ο Νίκος Καζαντζάκης (18 Φεβρουαρίου 1883 - 26 Οκτωβρίου 1957) ήταν Έλληνας
   μυθιστοριογράφος, ποιητής και θεατρικός συγγραφέας. Αναγνωρίζεται ως ένας
   των σημαντικών συγρόνων Ελλήνων λογοτεχνών και ως ο περισσότερο
   μεταφρασμένος παγκοσμίως. Έγινε ακόμα γνωστότερος μέσω της
   κινηματογραφικής απόδοσης των έργων του Ο Χριστός Ξανασταυρώνεται, Βίος
   και Πολιτεία του Αλέξη Ζορμπά και Ο Τελευταίος Πειρασμός

   Πίνακας περιεχομένων

     • 1 Βιογραφία
     • 2 Έργα

          • 2.1 Μυθιστορήματα και άλλα πεζά
          • 2.2 Θεατρικά
          • 2.3 Ταξιδιωτικά
          • 2.4 Φιλοσοφία
          • 2.5 Επιστολές
          • 2.6 Σημαντικές μεταφράσεις

     • 3 Κινηματογραφικές και τηλεοπτικές μεταφορές
     • 4 Υποσημειώσεις
     • 5 Βιβλιογραφία
     • 6 Εξωτερικοί δεσμοί

[Επεξεργασία] Βιογραφία

   Ο Νίκος Καζαντζάκης γεννήθηκε στο Ηράκλειο της Κρήτης, στις 18 Φεβρουαρίου
   του 1883, εποχή κατά την οποία το νησί, αποτελούσε ακόμα μέρος της
   Οθωμανικής Αυτοκρατορίας^[1]. Ήταν γιος του, καταγόμενου από το χωριό
   Βαρβάροι (σημερινή Μυρτιά), εμπόρου γεωργικών προϊόντων και κρασιού^[2],
   Μιχάλη Καζαντζάκη (1856 - 1932), και της Μαρίας (-1932) και είχε δύο
   αδελφές. Στο Ηράκλειο έβγαλε το γυμνάσιο και το 1902 εγκαταστάθηκε στην
   Αθήνα, όπου ξεκίνησε νομικές σπουδές. Εμφανίστηκε στα ελληνικά γράμματα,
   το 1906, δημοσιεύοντας το δοκίμιο Η Αρρώστια του Αιώνος και το πρώτο του
   μυθιστόρημα Όφις και Kρίνο (με το ψευδώνυμο Κάρμα Νιρβάμη). Τον επόμενο
   χρόνο ξεκίνησε μεταπτυχιακές σπουδές, στο Παρίσι. Παράλληλα, σημαντική
   επίδραση στον Καζαντζάκη είχαν οι διαλέξεις του Ανρί Μπεργκσόν, τις οποίες
   παρακολουθούσε. Με την επιστροφή του στην Ελλάδα, δημοσίευσε αρκετές
   κριτικές μελέτες σε διάφορα περιοδικά κι έκδωσε το 1909 τη διατριβή του
   επί υφηγεσία Ο Φρειδερίκος Νίτσε εν τη Φιλοσοφία του Δικαίου και της
   Πολιτείας. Το 1910 εγκαταστάθηκε στην Αθήνα. Το 1911 παντρεύτηκε τη
   Γαλάτεια Αλεξίου, στην εκκλησία του Αγίου Κωνσταντίνου, στο νεκροταφείο
   Ηρακλείου, κι αυτό γιατί φοβόταν τον πατέρα του, που δεν ήθελε για νύφη τη
   Γαλάτεια. Στον Α΄ Βαλκανικό Πόλεμο, το 1912, κατατάχτηκε εθελοντής,
   αποσπασμένος στο γραφείο του πρωθυπουργού Ελευθερίου Βενιζέλου. Στη
   συνέχεια, πρωτοστάτησε στην κίνηση για την ίδρυση του Εκπαιδευτικού
   Ομίλου, μέσω του οποίου συνδέθηκε φιλικά, το 1914, με τον ποιητή Άγγελο
   Σικελιανό. Μαζί ταξίδεψαν στο Άγιον Όρος όπου διέμειναν περίπου σαράντα
   ημέρες, ενώ περιηγήθηκαν και σε πολλά ακόμα μέρη της Ελλάδας. Την περίοδο
   αυτή ήρθε σε επαφή και με το έργο του Δάντη, τον οποίο ο ίδιος
   χαρακτηρίζει στα ημερολόγια του ως έναν από τους δασκάλους του, μαζί με
   τον Όμηρο και τον Μπεργκσόν. Το 1915 άρχισε μια επιχείρηση ξυλείας, που
   απέτυχε, στο Άγιο Όρος, μαζί με τον Ιωάννη Σκορδίλη.

   Το 1919 ο Ελευθέριος Βενιζέλος διόρισε τον Καζαντζάκη Γενικό Διευθυντή του
   Υπουργείου Περιθάλψεως, έχοντας ως αποστολή τον επαναπατρισμό Ελλήνων από
   την περιοχή του Καυκάσου. Oι εμπειρίες που αποκόμισε αξιοποιήθηκαν
   αργότερα στο μυθιστόρημα του Ο Χριστός Ξανασταυρώνεται. Τον επόμενο χρόνο,
   μετά την ήττα του κόμματος των Φιλελευθέρων, ο Καζαντζάκης αποχώρησε από
   το Υπουργείο Περιθάλψεως και πραγματοποίησε αρκετά ταξίδια στην Ευρώπη. Το
   1922 επισκέφτηκε τη Βιέννη, όπου ήρθε σε επαφή με το έργο του Φρόυντ και
   τις βουδιστικές γραφές. Επισκέφτηκε ακόμα τη Γερμανία ενώ το 1924 έμεινε
   για τρεις μήνες στην Ιταλία. Την περίοδο 1923-1926 πραγματοποίησε επίσης
   αρκετά δημοσιογραφικά ταξίδια στη Σοβιετική Ένωση, την Παλαιστίνη, την
   Κύπρο και την Ισπανία, όπου του παραχώρησε συνέντευξη ο δικτάτορας Πρίμο
   ντε Ριβέρα. Τον Οκτώβριο του 1926 πήγε στη Ρώμη και πήρε συνέντευξη από
   τον Μπενίτο Μουσολίνι. Επίσης, εργάστηκε ως ανταποκριτής των εφημερίδων
   Ελεύθερος Τύπος και Η Καθημερινή. Είχε, βέβαια, γνωριστεί με την Ελένη
   Σαμίου, το 1924, - το διαζύγιο με την Γαλάτεια εκδόθηκε το 1926 - με την
   οποία έζησε 21 χρόνια χωρίς γάμο. Παντρεύτηκαν το 1945 κι αυτό γιατί με
   τον καλό του φίλο, τον Άγγελο Σικελιανό και τη δεύτερη γυναίκα του, θα
   πήγαιναν στις ΗΠΑ. Τον Αύγουστο του 1924, ο Καζαντζάκης φυλακίστηκε στο
   Ηράκλειο της Κρήτης, επειδή είχε αναλάβει την πνευματική ηγεσία μια
   κομμουνιστικής οργάνωσης δυσαρεστημένων προσφύγων. Σ' αυτό το επεισόδιο
   αναφέρεται ο Παντελής Πρεβελάκης και η Έλλη Αλεξίου.

   Το Μάιο του 1927 απομονώθηκε στην Αίγινα με σκοπό την ολοκλήρωση της
   Οδύσσειας. Τον ίδιο χρόνο ξεκίνησε την ανθολογία των ταξιδιωτικών του
   άρθρων για την έκδοση του πρώτου τόμου του Ταξιδεύοντας ενώ τοπεριοδικό
   Αναγέννηση, του Δημήτρη Γλυνού, δημοσίευσε την Aσκητική, το φιλοσοφικό του
   έργο. Τον Οκτώβριο του 1927, ο Καζαντζάκης, φεύγει για τη Μόσχα,
   προσκαλεσμένος από την κυβέρνηση της Σοβιετικής Ένωσης, για να πάρει μέρος
   στις γιορτές για τα δεκάχρονα της Οκτωβριανής Επανάστασης. Εκεί γνωρίστηκε
   με τον Ελληνορουμάνο λογοτέχνη Παναΐτ Ιστράτι, μαζί με τον οποίον
   επέστρεψε στην Ελλάδα. Τον Ιανουάριο του 1928 στο θέατρο «Αλάμπρα», στην
   Αθήνα, μιλάνε εξυμνώντας τη Σοβιετική Ένωση, ο Καζαντζάκης κι ο Ιστράτι.
   Στο τέλος της ομιλίας έγινε και διαδήλωση. Τόσο Καζαντζάκης όσο και ο
   συνδιοργανωτής της εκδήλωσης ο Δημήτρης Γληνός διώχθηκαν δικαστικά. Η δίκη
   ορίζεται στις 3 Απριλίου, αναβάλλεται μερικές φορές χωρίς ποτέ να γίνει.
   Τον Απρίλιο, ο Καζαντζάκης, ξαναβρέθηκε στη Ρωσία όπου ολοκλήρωσε ένα
   κινηματογραφικό σενάριο με θέμα τη Ρωσική Επανάσταση. Τον Μάιο του 1929
   απομονώθηκε σε ένα αγρόκτημα της Τσεχοσλοβακίας όπου ολοκλήρωσε στα
   γαλλικά τα μυθιστορήματα Toda-Raba (μετονομασία του αρχικού τίτλου Moscou
   a crie) και Kapetan Elia. Τα έργα αυτά, εντάσσονταν στην προσπάθεια του
   Καζαντζάκη να καταξιωθεί διεθνώς ως συγγραφέας. Η γαλλική έκδοση του
   μυθιστορήματος, Toda-Raba, έγινε με το ψευδώνυμο Νικολάι Καζάν.

   Το 1930 θα δικαζόταν, πάλι, ο Καζαντζάκης γι' αθεϊσμό, για την «Ασκητική».
   Η δίκη ορίζεται για της 10 Ιουνίου, αλλά κι αυτή δεν έγινε ποτέ.

   To 1931 επέστρεψε στην Ελλάδα και εγκαταστάθηκε εκ νέου στην Αίγινα όπου
   ανέλαβε τη συγγραφή ενός γαλλοελληνικού λεξικού. Mετέφρασε ακόμα τη Θεία
   Κωμωδία του Δάντη. Επίσης, έγραψε ένα μέρος των ωδών, που τα ονόμασε
   κάντα. Αυτά ενσωματώθηκαν, αργότερα, σ' ένα τόμο με τον τίτλο Τερτσίνες
   (1960. Αργότερα ταξίδεψε στην Ισπανία ξεκινώντας παράλληλα τη μετάφραση
   έργων Ισπανών ποιητών. Το 1935 πραγματοποίησε ταξίδι στην Ιαπωνία και την
   Κίνα εμπλουτίζοντας τα ταξιδιωτικά του κείμενα. Το 1938 ολοκλήρωσε την
   Οδύσσεια, ένα επικό ποίημα στα πρότυπα της Οδύσσειας του Ομήρου,
   αποτελούμενο από συνολικά 33.333 στίχους και 24 ραψωδίες. Η «Οδύσσεια»
   είχε φτάσει τους 42.000 στίχους. Αφαίρεσε, όμως, μερικές χιλιάδες, ο
   Καζαντζάκης, γιατί θεωρούσε σα γούρικο αριθμό το 3. Για το έργο αυτό, ο
   Καζαντζάκης εργαζόταν για δεκατρία χρόνια και πριν την τελική του μορφή,
   προηγήθηκαν οκτώ αναθεωρημένες γραφές. Η πρώτη αυτοέκδοση της «Οδύσσειας»
   έγινε στην Αθήνα τον Οκτώβρη του 1938, με χρήματα της Αμερικανίδας Joe
   MacLeod. Το ίδιο διάστημα, πλήθος κειμένων του δημοσιεύτηκαν σε εφημερίδες
   ή περιοδικά ενώ το μυθιστόρημά του Ο Βραχόκηπος, που το είχε γράψει στα
   Γαλλικά, εκδόθηκε στην Ολλανδία και τη Χιλή. Κατά την περίοδο της κατοχής,
   συνεργάστηκε με τον Ιωάννη Κακριδή για την μετάφραση της Ιλιάδας. Το 1943
   ολοκλήρωσε το γράψιμο του μυθιστορήματός του «Ο βίος και η πολιτεία του
   Αλέξη Ζορμπά».

   Μετά την αποχώρηση των Γερμανών, δραστηριοποιήθηκε έντονα στην ελληνική
   πολιτική ζωή, αναλαμβάνοντας την προεδρία της Σοσιαλιστικής Εργατικής
   Κίνησης, ενώ διετέλεσε και υπουργός άνευ χαρτοφυλακίου της κυβέρνησης του
   Σοφούλη, από τις 26 Νοεμβρίου του 1945 έως τις 11 Ιανουαρίου του 1946.
   Παραιτήθηκε από το αξίωμα του μετά από την ένωση των σοσιαλοδημοκρατικών
   κομμάτων. Το Μάρτιο του 1945 προσπαθεί να πάρει μια θέση στην Ακαδημία της
   Αθήνας, αλλά αποτυγχάνει για δυο ψήφους. Το Νοέμβριο του ίδιου χρόνου
   παντρεύεται την Ελένη Σαμίου, στον Άι - Γιώργη τον Καρύτση, με κουμπάρους
   τον Άγγελο και την Άννα Σικελιανού.

   Τρεις φορές προτάθηκε ο Καζαντζάκης για το Βραβείο Νόμπελ. Την πρώτη απ'
   την Εταιρεία Ελλήνων Λογοτεχνών, που τον έχει Πρόεδρο, έχοντας συνυποψήφιό
   του τον Άγγελο Σικελιανό. Επίσης δυο φορές προτάθηκε, το 1952 και 1953,
   απ' τη Νορβηγική Εταιρεία Λογοτεχνών, ποτέ, όμως, απ' την Ακαδημία της
   Αθήνας. Τον επόμενο χρόνο διορίστηκε στην UNESCO, αναλαμβάνοντας ως
   αποστολή, την προώθηση μεταφράσεων κλασικών λογοτεχνικών έργων, με απώτερο
   στόχο την γεφύρωση των διαφορετικών πολιτισμών. Παραιτήθηκε τελικά το
   1948, προκειμένου να αφοσιωθεί στο λογοτεχνικό του έργο. Για το σκοπό αυτό
   εγκαταστάθηκε στην Αντίμπ, της Γαλλίας, όπου τα επόμενα χρόνια ακολούθησε
   μία ιδιαίτερα παραγωγική περίοδος κατά την οποία ολοκλήρωσε το μεγαλύτερο
   μέρος του πεζογραφικού του έργου.

   [IMG]
   [IMG]
   Φωτογραφία από τον τάφο του Καζαντζάκη.

   Το 1953 προσβλήθηκε από μία μόλυνση στο μάτι, γεγονός που τον υποχρέωσε να
   νοσηλευτεί αρχικά στην Ολλανδία και αργότερα στο Παρίσι. Τελικά έχασε την
   όρασή του από το δεξί μάτι. Ενώ ο Καζαντζάκης είχε επιστρέψει από την
   Αντίμπ στην Ελλάδα, η Ορθόδοξη Εκκλησία εκκινούσε τη δίωξη του.
   Κατηγορήθηκε ως ιερόσυλος, με βάση αποσπάσματα από τον Kαπετάν Mιχάλη και
   του συνόλου του περιεχομένου του Τελευταίου Πειρασμού (1953), έργο το
   οποίο δεν είχε ακόμη κυκλοφορήσει στην Ελλάδα. Το 1954 η Ιερά Σύνοδος με
   έγγραφό της ζητούσε από την κυβέρνηση την απαγόρευση των βιβλίων του Νίκου
   Καζαντζάκη^[3]. Ο ίδιος ο Καζαντζάκης, απαντώντας στις απειλές της
   εκκλησίας για τον αφορισμό του, έγραψε σε επιστολή του: «Μου δώσατε μια
   κατάρα, Άγιοι Πατέρες, σας δίνω μια ευχή: Σας εύχομαι να 'ναι η συνείδησή
   σας τόσο καθαρή όσο η δική μου και να 'στε τόσο ηθικοί και θρήσκοι όσο
   είμαι εγώ». Τελικά η Εκκλησία της Ελλάδος δεν τόλμησε να προχωρήσει στον
   αφορισμό του Νίκου Καζαντζάκη, καθώς ήταν αντίθετος σε κάτι τέτοιο ο
   οικουμενικός πατριάρχης Αθηναγόρας. Η Εκκλησία της Ελλάδας είναι
   αυτοκέφαλη και υπάγεται στο Οικουμενικό Πατριαρχείο μόνο δογματικά.
   Επομένως, για τις οποιεσδήποτε ποινές που θα επιβάλλει δε χρειάζεται την
   έγκριση του Πατριαρχείου. Βέβαια, τελικά δεν αφορίστηκε ο Καζαντζάκης,
   αλλά η Ιεραρχία της Εκκλησίας της Ελλάδας τον καταράστηκε και το όνομά του
   εξακολουθεί μέχρι και σήμερα να φέρει το στίγμα αυτό της εκκλησίας.
   Επίσης, ο Τελευταίος Πειρασμός καταγράφτηκε στον Κατάλογο των
   Απαγορευμένων Βιβλίων της Ρωμαιοκαθολικής Εκκλησίας, το καταργηθέν πλέον
   Index Librorum Prohibitorum. Ο Καζαντζάκης απέστειλε τότε σχετικό
   τηλεγράφημα στην Επιτροπή του Index με τη φράση του χριστιανού απολογητή
   Τερτυλλιανού «Ad tuum, Domine, tribunal apello», δηλαδή «στο Δικαστήριό
   σου, Κύριε, κάνω έφεση». Ο "Ζορμπάς" του Καζαντζάκη, εκδόθηκε στο Παρίσι
   το 1947 και με την επανέκδοση του, το 1954, βραβεύτηκε, σαν το καλύτερο
   ξένο βιβλίο της χρονιάς. Το 1955, ο συγγραφέας μαζί με τον Κακριδή
   αυτοχρηματοδότησαν την έκδοση της μετάφρασης της Ιλιάδας, ενώ την ίδια
   χρονιά κυκλοφόρησε τελικά στην Ελλάδα ο Τελευταίος Πειρασμός. Τον επόμενο
   χρόνο, τιμήθηκε με το Βραβείο Ειρήνης στη Βιέννη, ένα βραβείο το οποίο
   προερχόταν από το σύνολο των τότε Σοσιαλιστικών χωρών. Καθώς μια από αυτές
   ήταν η Κίνα επιχείρησε δεύτερο ταξίδι εκεί τον Ιούνιο του 1957,
   προσκεκλημένος της κινεζικής κυβέρνησης. Επέστρεψε με κλονισμένη την υγεία
   του προσβληθείς από λευχαιμία. Νοσηλεύτηκε στην Κοπεγχάγη της Δανίας και
   το Φράιμπουργκ (Freiburg im Breisgau) της Γερμανίας, όπου τελικά κατέληξε
   στις 26 Οκτωβρίου του 1957 σε ηλικία 74 ετών. Εντούτοις, σύμφωνα με άλλες
   μαρτυρίες, η λευχαιμία εμφανίστηκε στον Καζαντζάκη κατά το χειμώνα του
   1938, 19 χρόνια πριν απ' το τέλος του το οποίο αποδίδεται σε βαριάς μορφής
   ασιατική γρίπη.^[4] Η σορός του μεταφέρθηκε στο στρατιωτικό αεροδρόμιο της
   Ελευσίνας. Η Ελένη Καζαντζάκη ζήτησε από την Εκκλησία της Ελλάδος να τεθεί
   η σορός του σε λαϊκό προσκύνημα, επιθυμία την οποία ο αρχιεπίσκοπος Αθηνών
   και πάσης Ελλάδος, Θεόκλητος απέρριψε. Έτσι, η σορός του συγγραφέα
   μεταφέρθηκε στο Ηράκλειο. Έπειτα από μεγάλη λειτουργία στον Ναό του Αγίου
   Μηνά, παρουσία του Αρχιεπισκόπου Κρήτης Ευγενίου και 17 ακόμη ιερέων,
   έγινε η ταφή του Νίκου Καζαντζακη, στην οποία όμως εκείνοι δεν συμμετείχαν
   κατόπιν απαγόρευσης του Αρχιεπισκόπου. Η ταφή έγινε στην ντάπια
   Μαρτινέγκο, πάνω στα Βενετσάνικα τείχη. Τη σορό συνόδευσαν ο τότε υπουργός
   Παιδείας Αχιλλέας Γεροκωστόπουλος και ο ιερέας Σταύρος Καρπαθιωτάκης, ο
   οποίος αργότερα τιμωρήθηκε σαν αριστερός. Στον τάφο του Νίκου Καζαντζάκη
   χαράχθηκε η επιγραφή: Δεν ελπίζω τίποτα, δε φοβάμαι [φοβούμαι] τίποτα,
   είμαι λέφτερος [ελεύθερος].

[Επεξεργασία] Έργα

  [Επεξεργασία] Μυθιστορήματα και άλλα πεζά

    1. Όφις και κρίνο (1906, με το ψευδώνυμο Κάρμα Νιρβαμή)
    2. Βίος και πολιτεία του Αλέξη Ζορμπά (1946)
    3. Ο καπετάν Μιχάλης (1953)
    4. Ο Χριστός ξανασταυρώνεται (1954)^[5]
    5. Ο τελευταίος πειρασμός (1955)^[6]
    6. Τόντα-Ράμπα (1956)^[7]
    7. Ο Φτωχούλης του Θεού (1956)
    8. Ο βραχόκηπος (1960)^[8]
    9. Αναφορά στον Γκρέκο (1961)
   10. Οι αδερφοφάδες. θέλει, λέει, να 'ναι λεύτερος, σκοτώστε τον! (1963)
   11. Συμπόσιον (1971)
   12. Στα παλάτια της Κνωσού (1981)

  [Επεξεργασία] Θεατρικά

     • Θέατρο. Σε τρεις τόμους που περιλαμβάνουν τα έργα:

    1. Προμηθέας
    2. Κούρος
    3. Οδυσσέας
    4. Μέλισσα
    5. Χριστός
    6. Ιουλιανός ο Παραβάτης
    7. Νικηφόρος Φωκάς
    8. Κωνσταντίνος ο Παλαιολόγος
    9. Καποδίστριας
   10. Χριστόφορος Κολόμβος
   11. Σόδομα και Γόμορα
   12. Βούδας

  [Επεξεργασία] Ταξιδιωτικά

    1. Τι είδα στη Ρουσία - από τα ταξίδια μου
    2. Τι είδα στη Ρουσία - από τα ταξίδια μου
    3. Ταξιδεύοντας. Α΄, Ισπανία
    4. Ταξιδεύοντας. Β΄, Ιαπωνία - Κίνα
    5. Ταξιδεύοντας. Γ΄, Αγγλία
    6. Ταξιδεύοντας. Ιταλία, Ισπανία, Αίγυπτος, Σινά
    7. Ταξιδεύοντας. Ιταλία, Αίγυπτος, Σινά, Ιερουσαλήμ, Κύπρος

  [Επεξεργασία] Φιλοσοφία

    1. Ασκητική (1927) Το 1927 δεν εκδόθηκε η "Ασκητική", απλώς δημοσιεύτηκε
       στο περιοδικό του Δημήτρη Γληνού, "Αναγέννηση". Η πρώτη έκδοση της
       "Ασκητικής" έγινε το 1945, στην Αθήνα.

  [Επεξεργασία] Επιστολές

    1. Επιστολές προς τη Γαλάτεια
    2. 400 Γράμματα στον Παντελή Πρεβελάκη (Συνολικά ο Καζαντζάκης έστειλε
       κάπου 800 γράμματα: 446 στον Παντελή Πρεβελάκη, 200 στην πρώτη γυναίκα
       του, τη Γαλάτεια (Αλεξίου) Καζαντζάκη κι 150 στη δεύτερη γυναίκα του
       την Ελένη Σαμίου και σε μερικούς φίλους του).

  [Επεξεργασία] Σημαντικές μεταφράσεις

    1. Ιλιάδα
    2. Οδύσσεια Ομήρου
    3. Θεία Κωμωδία του Dante
    4. Φάουστ του Γκαίτε
    5. Αγιος Φραγκίσκος της Ασίζης του Joergensen

[Επεξεργασία] Κινηματογραφικές και τηλεοπτικές μεταφορές

   Βασισμένες σε έργα του Νίκου Καζαντζάκη είναι οι ταινίες:

     • Αλέξης Ζορμπάς - πληροφορίες από το www.Cine.gr

     • Ο τελευταίος πειρασμός - πληροφορίες από το www.Cine.gr

   Μια ακόμα ταινία γυρίστηκε το 1956 βασισμένη στο μυθιστόρημα του
   Καζαντζάκη, "Ο Χριστός ξανασταυρώνεται". Ο τίτλος της ταινίας που τη
   σκηνοθέτησε ο Ζιλ Ντασέν, είναι, "Εκείνος που έπρεπε να πεθάνει".

   Ο Χριστός ξανασταυρώνεται προβλήθηκε σαν σειρά από την ΕΡΤ την περίοδο
   1975-1976.

   Οι ταινίες του προκάλεσαν έντονες αντιδράσεις από φανατικά στοιχεία αλλά
   και εισαγγελικές παρεμβάσεις και μηνύσεις^[9].

[Επεξεργασία] Υποσημειώσεις

    1. ↑ www.in.gr, 15 Ιουνίου 2007, «Λύθηκε το «αίνιγμα» σχετικά με την
       ακριβή ημερομηνία γέννησης του Νίκου Καζαντζάκη».
    2. ↑ O πατέρας του Mιχάλης ήταν έμπορος γεωργικών προϊόντων και κρασιού
       και καταγόταν από τους Bαρβάρους, όπου βρίσκεται σήμερα το Mουσείο
       Kαζαντζάκη.
    3. ↑ . Το κατηγορητήριο που του απηύθυνε η Εκκλησία της Ελλάδος ήταν το
       εξής:
       «1. Διά του μυθιστορήματος "Καπετάν Μιχάλης" διασύρεται η Εκκλησία,
       διαπομπεύονται οι ιεροί αυτής θεσμοί και καθυβρίζεται το τριαδικόν του
       Θεού.
       2. Το μυθιστόρημα "Ο Χριστός ξανασταυρώνεται", εκτός του παραδόξου και
       ασεβούς τίτλου του, περιέχει διάθεσιν ασεβούς χρησιμοποιήσεως
       ιστορικών αληθειών του Ευαγγελίου. Εξ άλλου, διά του βιβλίου τούτου
       γίνεται διδασκαλία σοσιαλιστικών και κομμουνιστικών θεωριών και
       περιυβρίζονται οι ποιμένες της Εκκλησίας.
       3. Ο εκδοθείς εις Γερμανίαν "Τελευταίος πειρασμός" θεωρείται βιβλίον
       σκανδαλώδες και επικίνδυνον διά κάθε Χριστιανόν και, ως εκ τούτου,
       επιβάλλεται όπως -πάση θυσία- αποφευχθεί η εις την Ελληνικήν
       μετάφρασίς του. Ειδικώτερον, αναφέρεται, ότι διά του "Τελευταίου
       πειρασμού" υβρίζεται το Θεανδρικό πρόσωπο του Χριστού, ότι επιδιώκεται
       να καταρριφθεί η θεότης Αυτού, ως και η χριστιανική ηθική. Τονίζεται,
       εξ άλλου, ότι με μεγάλην φαντασιοκοπίαν και αχαλίνωτον αυθαιρεσίαν,
       παραποιείται εις αυτό, η διδαχή του Ευαγγελίου, και ό,τι είναι
       γραμμένο βάσει των θεωριών του Φρόυντ και του ιστορικού υλισμού.
       4. Όλα τα εκδοθέντα έργα του Καζαντζάκη είναι του αυτού ασεβέστατου
       και αντεθνικού περιεχομένου με τα ανωτέρω βιβλία».
       Πηγή: Ελευθεροτυπία, 7 Οκτωβρίου 2007, «Καζαντζάκης Πενήντα Χρόνια
       Μετά: Ο αφορισμός που δεν έγινε».
    4. ↑ Ο Καζαντζάκης, ταξιδεύοντας για την Κίνα, έπρεπε να εμβολιαστεί για
       βλογιά και χολέρα. Το εμβόλιο, όμως, κακοφόρμισε και του γύρισε σε
       γάγγραινα, και με έξοδα της κυβέρνησης της Κίνας μεταφέρθηκε πρώτα
       στην Κοπεγχάγη και στη συνέχεια στο Φράιμπουργκ της Γερμανίας. Η
       δυνατή του κράση βοήθησε στη θεραπεία της γάγγραινας. Προσβλήθηκε,
       όμως, από ασιατική γρίπη, βαριάς μορφής, που τον οδήγησε τελικά στο
       θάνατο. (Παντελής Πρεβελάκης, Τετρακόσα Γράμματα του Καζαντζάκη στον
       Πρεβελάκη· Ελένη Σαμίου Καζαντζάκη, Ο Ασυμβιβαστος).
    5. ↑ «Ο Χριστός ξανασταυρώνεται» εκδόθηκε μεταφρασμένος πρώτα στη
       Νορβηγία, το Γενάρη του 1951 και το Φλεβάρη στη Γερμανία
    6. ↑ «Ο τελευταίος πειρασμός» εκδόθηκε πρώτα στη Σουηδία και Νορβηγία, το
       1952
    7. ↑ Το «Τόντα Ράμπα» το έγραψε ο Καζαντζάκης στα Γαλλικά κι εκδόθηκε στο
       Παρίσι το 1931. Μεταφρασμένο στα ελληνικά, απ' το Γιάννη Μαγκλή,
       εκδόθηκε στην Αθήνα το 1956
    8. ↑ Ο «Βραχόκηπος» είναι μετάφραση του Παντελή Πρεβελάκη από το Γαλλικό
       πρωτότυπο, που γράφτηκε από τον Καζαντζάκη το 1936 με τίτλο «Le Jardin
       des Rochers»
    9. ↑ Ελευθεροτυπία, 7 Οκτωβρίου 2007, «Ο τελευταίος φανατισμός».

[Επεξεργασία] Βιβλιογραφία

     • Μ. Σταύρου, Ο υπαρξιακός Καζαντζάκης. Η μακρά πορεία προς τον «Καπετάν
       Μιχάλη», εκδόσεις Δρόμων, Αθήνα, 2001
     • Γ. Στεφανάκης, Αναφορά στον Καζαντζάκη, εκδόσεις Καστανιώτης, Αθήνα,
       1997
     • Σταθης Μαράς, Νίκος Καζαντζάκης. Τέχνη και Μεταφυσική, εκδόσεις
       Καστανιώτη, Αθήνα, 1988
     • Θεοδώρα Παπαχατζάκη-Κατσαράκη, Το θεατρικό έργο του Νίκου Καζαντζάκη:
       η τραγωδία Μέλισσα, εκδόσεις Δωδώνη, Αθήνα, 1985
     • Πήτερ Μπήαν (μφ. Κατερίνα Αγγελάκι-Ρουκ), Νίκος Καζαντζάκης, εκδόσεις
       Κέδρος, Αθήνα, 1983
     • Friar K. (μετάφραση Θωμά Στραβέλη), Η πνευματική οδύσσεια του Νίκου
       Καζαντζάκη, εκδόσεις Κέδρος, Αθήνα, 1983

[Επεξεργασία] Εξωτερικοί δεσμοί

   Wikiquote logo
   Στα Βικιφθέγματα υπάρχει υλικό σχετικό με το άρθρο:
   Νίκος Καζαντζάκης

     • Μουσείο Νίκου Καζαντζάκη, Κρήτη
     • Σελίδα για τον Καζαντζάκη στο Ιστορικό Μουσείο Κρήτης
     • Ιστοσελίδα της Διεθνούς Εταιρείας Φίλων Νίκου Καζαντζάκη

   Ανακτήθηκε από
   "http://el.wikipedia.org/wiki/%CE%9D%CE%AF%CE%BA%CE%BF%CF%82_%CE%9A%CE%B1%CE%B6%CE%B1%CE%BD%CF%84%CE%B6%CE%AC%CE%BA%CE%B7%CF%82"
   Κατηγορίες: Έλληνες λογοτέχνες | Έλληνες ποιητές | Έλληνες θεατρικοί
   συγγραφείς | Ηρακλειώτες (πόλη) | Γεννήσεις το 1883 | Θάνατοι το 1957

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Български
     • Català
     • Česky
     • Dansk
     • Deutsch
     • English
     • Español
     • فارسی
     • Suomi
     • Français
     • עברית
     • Magyar
     • Italiano
     • 日本語
     • 한국어
     • Latina
     • മലയാളം
     • Nederlands
     • ‪Norsk (bokmål)‬
     • Polski
     • Português
     • Română
     • Русский
     • Srpskohrvatski / Српскохрватски
     • Svenska
     • Türkçe
     • Українська
     • اردو

     • Τελευταία τροποποίηση 19:00, 10 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
