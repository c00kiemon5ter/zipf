   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                          Αρθούρος Ρεμπώ

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Ο Αρθούρος Ρεμπώ το 1872

   O Αρθούρος Ρεμπώ (Arthur Rimbaud, [aʀ'tyʀ ʀɛ̃'bo],
   πλήρες όνομα Ζαν-Νικολά-Αρτύρ Ρεμπό, 20
   Οκτωβρίου 1854 - 10 Νοεμβρίου 1891) ήταν
   Γάλλος ποιητής. Θεωρείται ένας από τους
   μείζονες εκπροσώπους του συμβολισμού,
   με σημαντική επίδραση στη μοντέρνα
   ποίηση, παρά το γεγονός πως εγκατέλειψε
   οριστικά τη λογοτεχνία στην ηλικία των
   είκοσι ετών. Από το σύνολο του έργου του
   ξεχωρίζουν οι ποιητικές συλλογές
   Εκλάμψεις και Μια Εποχή στην Κόλαση. Η
   τελευταία υπήρξε το μοναδικό βιβλίο του
   Ρεμπώ που δημοσιεύτηκε κατόπιν
   επιθυμίας και ενεργειών του ίδιου, ενώ
   σημαντικό μέρος των ποιημάτων του
   δημοσιεύτηκαν ενόσω ήταν εν ζωή αλλά
   χωρίς τη συγκατάθεσή του ή εν αγνοία του.

   Γεννήθηκε στη Γαλλική αγροτική πόλη
   Σαρλβίλ των Αρδεννών, όπου έζησε τα
   νεανικά του χρόνια, πριν ξεκινήσει η
   πολύχρονη περιπλάνηση του σε
   πολυάριθμες πόλεις της Ευρώπης. Στη
   διάρκεια του πολυτάραχου βίου του
   ταξίδεψε σε δεκατρείς διαφορετικές
   χώρες και έζησε ως επαίτης, μισθοφόρος,
   εργάτης, παιδαγωγός και ναυτικός,
   παράλληλα με τη συγγραφική
   δραστηριότητα. Στα τελευταία χρόνια της
   ζωής του, έχοντας ήδη εγκαταλείψει την
   ποίηση, περιπλανήθηκε στην
   βορειοανατολική Αφρική όπου εργάστηκε
   ως έμπορος και εξερευνητής, την ίδια
   περίοδο που άρχισε να αναγνωρίζεται το
   ποιητικό έργο του μεταξύ των
   λογοτεχνικών κύκλων του Παρισιού.

   Πίνακας περιεχομένων

     * 1 Νεανικά χρόνια
     * 2 Λογοτεχνική πορεία
     * 3 Περιπλάνηση σε Ευρώπη και Αφρική
     * 4 Θάνατος
     * 5 Έργο

          * 5.1 Δημοσιεύσεις
          * 5.2 Επίδραση

     * 6 Έργογραφία
     * 7 Σημειώσεις
     * 8 Βιβλιογραφία
     * 9 Εξωτερικοί σύνδεσμοι

[Επεξεργασία] Νεανικά χρόνια

   Ο Ρεμπό γεννήθηκε στην αγροτική περιοχή
   Σαρλβίλ (Charleville) των Αρδεννών στη
   βορειοανατολική Γαλλία, κοντά στα
   σύνορα με το Βέλγιο. Ο πατέρας του,
   Φρεντερίκ Ρεμπό, ήταν στρατιωτικός και η
   μητέρα του, Βιταλί Κυίφ, κόρη εύπορου
   αγρότη από την περιοχή Ρος (Roche), κοντά
   στη Σαρλβίλ. Πέρασε το μεγαλύτερο μέρος
   της παιδικής του ηλικίας στο αγρόκτημα
   της οικογένειας της μητέρας του, στη Ρος,
   μαζί με τον μεγαλύτερο αδελφό του
   Φρέντερικ και τις νεότερες αδελφές του,
   Βιταλί^[1] και Ιζαμπέλ. Όταν ο Ρεμπώ ήταν
   έξι ετών, ο πατέρας του εγκατέλειψε την
   οικογένεια χωρίς να γυρίσει ποτέ πίσω.
   Για τη ρήξη που προκλήθηκε μεταξύ των
   γονέων του, έχουν υποστηριχθεί αρκετές
   εκδοχές, χωρίς κάποια από αυτές να
   μπορεί να αποδειχθεί. Ο Φρεντερίκ Ρεμπώ
   έλειπε συχνά από το σπίτι, εξαιτίας του
   επαγγέλματός του, ενώ κατά τις λίγες
   επισκέψεις του, ανάλωνε τον ελεύθερο
   χρόνο του στη συγγραφή^[2]. Από την άλλη
   πλευρά, η μητέρα του Ρεμπό θεωρούσε κάθε
   λογοτεχνικό έργο ανώφελο, ενώ ο δύσκολος
   χαρακτήρας της ενδεχομένως να συντέλεσε
   στο χωρισμό του ζευγαριού. Ένα δείγμα
   του σκληρού χαρακτήρα της περιέγραψε ο
   ίδιος ο Ρεμπώ στο ποίημά του Les Poètes de Sept
   Ans (Ο επτάχρονος ποιητής), στο οποίο
   περιγράφει τον ποιητή με «μέτωπο γεμάτο
   εξογκώματα»^[3].

   Μετά τη φυγή του πατέρα του, ο Ρεμπό και
   τα τέσσερα αδέλφια του αναγκάστηκαν να
   ζήσουν φτωχικά και δύσκολα χρόνια, υπό
   την αυστηρή παρουσία της μητέρας τους, η
   οποία φρόντισε με επιμέλεια για τη
   μόρφωσή τους. Τον Οκτώβριο του 1861, ο
   Ρεμπώ εισήχθη μαζί με τον αδελφό του στο
   Ινστιτούτο Ροσσά, όπου φοίτησε για
   περίπου τρία χρόνια. Στο διάστημα αυτό,
   διακρίθηκε κερδίζοντας πολυάριθμα
   αριστεία και επαίνους, στα λατινικά, στη
   γραμματική, στην ιστορία, στη γεωγραφία,
   αλλά και στην αριθμητική. Στερημένος από
   παιδικές παρέες, λόγω της αυστηρής
   επαγρύπνησης της μητέρας του,
   ασχολήθηκε σχεδόν αποκλειστικά με το
   διάβασμα και τη μελέτη. Τον Απρίλιο του
   1865, μετά από απόφαση της μητέρας του,
   μεταφέρθηκε στο Κολέγιο της Σαρλβίλ,
   όπου σύντομα διακρίθηκε εκ νέου στα
   μαθήματα και οι ικανότητες του
   προκάλεσαν μεγάλη εντύπωση,
   μεταπηδώντας από την πέμπτη τάξη του
   δημοτικού στην πρώτη τάξη του γυμνασίου.
   Μεταξύ των διακρίσεών του, ξεχωρίζουν
   επίσης οι δημοσιεύσεις εργασιών του
   στην εφημερίδα της εκπαιδευτικής
   κοινότητας Moniteur de l'Enseignement Superieur καθώς
   και πολυάριθμα βραβεία που κέρδιζε σε
   διαγωνισμούς των σχολείων της
   περιφέρειας. Στις αρχές του επόμενου
   χρόνου, το ποίημά του με τίτλο Les Étrennes des
   ophelins, δημοσιεύτηκε στην εφημερίδα La Revue
   pour Tous και αποτελεί πιθανότατα ένα από τα
   καλύτερα δείγματα των πρώιμων έργων του.

   Λίγες ημέρες μετά τη δημοσίευση του
   ποιήματος, το Κολέγιο της Σαρλβίλ
   υποδέχτηκε ένα νέο δάσκαλο, τον Ζορζ
   Ιζαμπάρ (Georges Izambard), ο οποίος εξελίχθηκε
   σε ένα είδος λογοτεχνικού συμβούλου του
   Ρεμπώ. Εκείνος, με τη σειρά του, συνέχιζε
   να γράφει ποίηση και να παρουσιάζει
   αντίγραφα των έργων του στον Ιζαμπάρ, ο
   οποίος με τη σειρά του δάνειζε βιβλία
   από την προσωπική του συλλογή στον
   μαθητή του. Στις πρώιμες λογοτεχνικές
   του συνθέσεις, ο Ρεμπώ άντλησε στοιχεία
   από την ανθολογία Le Parnasse contemporain των
   παρνασσιστών, αποστέλλοντας μάλιστα ένα
   δικό του ποίημα προς δημοσίευση, με
   αποδέκτη τον Τεοντόρ ντε Μπανβίλ, το
   οποίο όμως δεν έγινε τελικά δεκτό. Στις 19
   Ιουλίου 1870, κηρύχθηκε ο Γαλλογερμανικός
   πόλεμος, με αποτέλεσμα ο Ιζαμπάρ να
   εγκαταλείψει τη Σαρλεβίλ. Το Κολέγιο της
   πόλης έπαψε να λειτουργεί κατά τη
   διάρκεια του πολέμου, γεγονός που θα
   έδινε και ένα οριστικό τέλος στην
   επίσημη σχολική εκπαίδευση του Ρεμπώ. Οι
   πολιτικές εξελίξεις σε συνδυασμό με τη
   φυγή του Ιζαμπάρ, τού προκάλεσαν
   μελαγχολία και τάσεις φυγής,
   σημειώνοντας σε μία επιστολή προς τον
   δάσκαλό του: «Η πατρίδα μου ξεσηκώνεται.
   Προσωπικά θα προτιμούσα να τη δω να
   ξανακάθεται.»^[4]. Στις 31 Αυγούστου
   εγκατέλειψε το σπίτι του και
   επιβιβάστηκε στο τρένο, με προορισμό το
   Παρίσι. Εξαιτίας της αδυναμίας του να
   καλύψει οικονομικά το αντίτιμο του
   εισιτηρίου, είχε προμηθευτεί ένα για τη
   συντομότερη διαδρομή μέχρι το Σαιν
   Κεντέν, ταξιδεύοντας στο υπόλοιπο της
   διαδρομής κρυφά. Κατά την άφιξή του στο
   Παρίσι, έγινε αντιληπτός από την
   αστυνομία, με αποτέλεσμα να συλληφθεί
   και να φυλακιστεί.

   [IMG]
   [IMG]
   Χειρόγραφο από το ποίημα Les Assis

   Χάρη σε ένα γράμμα που απέστειλε στον
   Ιζαμπάρ, ζητώντας τη βοήθειά του, οι
   αρχές τον έστειλαν σε εκείνον και
   φιλοξενήθηκε στο σπίτι της οικογένειάς
   του στο Ντουαί. Παρέμεινε εκεί για
   περίπου τρεις εβδομάδες, εργαζόμενος ως
   δημοσιογράφος της εφημερίδας Liberal du Nord,
   της οποίας ήταν εκδότης ο Ιζαμπάρ.
   Αρνούμενος αρχικά να επιστρέψει στη
   μητέρα του, η οποία σε αλληλογραφία με
   τον Ιζαμπάρ τον κατηγορούσε για τη φυγή
   του γιου της, επέστρεψε τελικά στη
   Σαρλβίλ, στις 27 Σεπτεμβρίου, με συνοδό
   τον Ιζαμπάρ. Τα καινούργια του ποιήματα
   ήταν εμπνευσμένα από τις πρόσφατες
   εμπειρίες του και επιθυμούσε να
   εκδοθούν με τη βοήθεια του Πωλ Ντεμενύ,
   τον οποίο είχε γνωρίσει στο Ντουαί και
   ήταν συνιδιοκτήτης εκδοτικού οίκου στο
   Παρίσι. Μία εβδομάδα μετά την επιστροφή
   του, ο Ρεμπώ εγκατέλειψε ξανά τη Σαρλβίλ
   με προορισμό αυτή τη φορά τη βελγική
   πόλη Σαρλρουά, όπου αναζήτησε εργασία
   στην εφημερίδα Journal de Charleroi, χωρίς όμως
   επιτυχία. Επόμενοι σταθμοί της
   περιπλάνησής του υπήρξαν το Φυμέ, το
   Βιρέ, οι Βρυξέλλες και τέλος το Ντουαί,
   όπου επισκέφτηκε εκ νέου το σπίτι του
   Ιζαμπάρ.

   O Ρεμπώ επέστρεψε στο Παρίσι και
   θεωρείται πιθανό πως βρέθηκε εκεί στο
   αποκορύφωμα των γεγονότων της
   Κομμούνας, στα τέλη Απριλίου του 1871. Η
   σχέση του με την παρισινή Κομμούνα είναι
   εν γένει αμφιλεγόμενη, όπως και το αν
   βρισκόταν στην πόλη κατά τη διάρκειά
   της, ωστόσο κάτι τέτοιο φαίνεται να
   βεβαιώνεται από ισχυρισμούς του
   Βερλαίν, καθώς και από μία αστυνομική
   έκθεση του 1873, σύμφωνα με την οποία ήταν
   «μέλος των ατάκτων της Κομμούνας»^[5].
   Τρία ποιήματά του θεωρούνται
   επηρεασμένα από την Κομμούνα και
   πρόκειται για τα L’Orgie parisienne, Les Mains de
   Jeanne-Marie και Chant de guerre parisien. Πιθανώς
   απογοητευμένος από τις αντίξοες
   εμπειρίες του, ο Ρεμπώ έστειλε στις 13
   Μαΐου του 1871, από τη Σαρλβίλ, μία
   επιστολή στον Ιζαμπάρ που περιείχε
   επίσης το ποίημα Le Cœur volé («Κλεμμένη
   καρδιά»)^[6]. Το γράμμα προκάλεσε την
   αντιπάθεια του πρώην δασκάλου του, που
   θα το χαρακτήριζε αργότερα ως
   «κακόηθες» στα απομνημονεύματά του. Δύο
   ημέρες αργότερα, έγραψε μία δεύτερη
   σημαντική μακροσκελή επιστολή στον Πωλ
   Ντεμενύ, γνωστή ως η «Επιστολή του
   προφήτη» (Lettre du voyant), μέσα στην οποία
   εξέθετε το ποιητικό του όραμα και τις
   αισθητικές του θεωρίες, αναφερόμενος
   στο ρόλο του ποιητή ως «προφήτη» και της
   ίδιας της ποίησης ως ένα μέσο που θα
   έπαυε να συμβαδίζει με την
   πραγματικότητα αλλά θα την ξεπερνούσε.

   Κάτω από την πίεση της μητέρας του να
   βρει μία εργασία, ο Ρεμπό προσπάθησε να
   ανακτήσει την επαφή του με το
   λογοτεχνικό κόσμο του Παρισιού,
   ελπίζοντας στην βοήθεια των
   παρνασσιστών. Την ίδια περίοδο,
   καθοριστική υπήρξε η γνωριμία του με τον
   Σαρλ Μπρετάν, ο οποίος είχε γνωρίσει
   παλαιότερα τον Πωλ Βερλαίν και
   προσφέρθηκε να του συστήσει τον νεαρό
   ποιητή. Ο Ρεμπώ, με τη σειρά του, έγραψε
   ένα οικείο και αυτοβιογραφικό γράμμα
   στον Βερλαίν, δηλώνοντας ένθερμος
   θαυμαστής του και τονίζοντας την
   επιθυμία του να εγκατασταθεί στο Παρίσι,
   εσωκλείοντας επίσης μερικά από τα
   ποιήματά του.

[Επεξεργασία] Λογοτεχνική πορεία

   [IMG]
   [IMG]
   Coin de table, ο. 1872, λάδι σε μουσαμά, 1.6x2.25 μ.,
   Μουσείο Ορσέ, Παρίσι.
   Πίνακας του Ανρί Φαντέν-Λατούρ.
   Διακρίνεται ο Πωλ Βερλαίν (πρώτος από
   αριστερά) και δίπλα του ο Αρθούρος Ρεμπώ
   (δεύτερος από αριστερά).

   Ο Βερλαίν, εξίσου γοητευμένος από το
   έργο του Ρεμπό, φρόντισε για την
   εγκατάσταση του στο σπίτι του ίδιου,
   συγκεντρώνοντας επίσης ένα χρηματικό
   ποσό για την κάλυψη των εξόδων του
   ταξιδιού του. Ο Ρεμπώ ενσωματώθηκε για
   ένα διάστημα στον κύκλο των
   παρνασσιστών, ενώ σε ολόκληρο το
   διάστημα της διαμονής του στο Παρίσι,
   προκαλούσε με τη συμπεριφορά του την
   λογοτεχνική ελίτ της εποχής, διάγοντας
   έκλυτο βίο. Ο ποιητής Λεόν Βαλάντ
   περιέγραψε την παρουσία του Ρεμπώ σε μία
   επιστολή του, στις 5 Οκτωβρίου του 1871,
   γράφοντας:

     «Μεγάλα χέρια, μεγάλα πόδια, αληθινά
     παιδικό πρόσωπο που θα μπορούσε
     κάλλιστα να ανήκει σε δεκατριάχρονο,
     βαθυγάλανα μάτια, μάλλον άγρια παρά
     συνεσταλμένα – αυτός είναι ο νεαρός
     που με τη φαντασία του, τις εκπληκτικές
     δυνατότητες και την αχρειότητά του
     έχει συναρπάσει ή φοβίσει όλους τους
     φίλους μας.»^[7]

   Η ένδοξη πορεία του Ρεμπώ δεν είχε
   ωστόσο μεγάλη διάρκεια, κυρίως εξαιτίας
   της αντικοινωνικής και προκλητικής
   συμπεριφοράς του, που συνδύαζε δύο
   διαφορετικούς χαρακτήρες, του
   ομοφυλόφιλου και του αναρχικού, και οι
   δύο ιδιαίτερα απωθητικοί στη δεκαετία
   του 1870. Το Μάρτιο του 1872, εγκαταστάθηκε
   για ένα διάστημα στο σπίτι της μητέρας
   του στη Σαρλβίλ, μετά από παρότρυνση του
   Βερλαίν που επιθυμούσε να σώσει τον γάμο
   του, ο οποίος είχε οδηγηθεί σε διάλυση
   εξαιτίας της ερωτικής σχέσης του με τον
   Ρεμπό. Τον Ιούλιο του ίδιου έτους, ο
   Βερλαίν εγκατέλειψε τη σύζυγο και το γιο
   του, ταξιδεύοντας μαζί με τον Ρεμπώ,
   αρχικά στο Βέλγιο και κατόπιν στο
   Λονδίνο. Στην αγγλική πόλη, ο Ρεμπό
   συνέθεσε μία σειρά πεζών ποιημάτων που
   αργότερα συγκρότησαν τη συλλογή
   Εκλάμψεις (Les Illuminations), η οποία ανήκει στα
   σημαντικότερα έργα του. Τον Απρίλιο του
   1873, επισκέφτηκε την οικογένειά του στη
   Σαρλβίλ. Στο αγρόκτημα της Ρος, ο Ρεμπό
   ξεκίνησε να επιμελείται το πρώτο
   σχεδίασμα για το Μια εποχή στην κόλαση,
   το μοναδικό έργο που εξέδωσε ο ίδιος και
   το βιβλίο που επρόκειτο να του χαρίσει
   την αναγνώριση.

   Το επόμενο διάστημα, ο Ρεμπώ επέστρεψε
   στο Λονδίνο και στην κοινή ζωή με τον
   Βερλαίν. Η προβληματική συμβίωση των δύο
   ποιητών οδήγησε σύντομα στη φυγή του
   Βερλαίν, για να συναντηθούν ξανά στις
   Βρυξέλλες, όπου μετά από έντονη
   διαφωνία, ο Βερλαίν σε κατάσταση μέθης,
   πυροβόλησε και τραυμάτισε τον Ρεμπό στο
   αριστερό του χέρι, πάνω από τον καρπό.
   Για την πράξη του καταδικάστηκε σε δύο
   χρόνια φυλάκιση και πρόστιμο 200 φράγκων,
   που αποτελούσε τη μέγιστη δυνατή ποινή.
   Ο Ρεμπώ νοσηλεύτηκε για λίγες ημέρες στο
   νοσοκομείο Σαιν Ζαν των Βρυξελλών και
   αργότερα εγκαταστάθηκε εκ νέου στη Ρος,
   όπου ολοκλήρωσε το Μια εποχή στην
   κόλαση, έργο σε μεγάλο βαθμό
   εξομολογητικό. Το βιβλίο τυπώθηκε με
   χρηματοδότηση της μητέρας του, σε
   τυπογραφείο των Βρυξελλών, αν και
   ελάχιστα αντίτυπα κυκλοφόρησαν αρχικά.
   Ο Ρεμπώ παρέλαβε περίπου δέκα αντίτυπα,
   από τα συνολικά 500 που είχε παραγγείλει,
   τα οποία μοίρασε σε οικεία πρόσωπα και
   άλλους λογοτέχνες, ωστόσο δεν πλήρωσε
   για τα υπόλοιπα. Μέχρι το 1884, έτος
   δημοσίευσης του Les Poètes maudits (Οι
   καταραμένοι ποιητές) του Βερλαίν, δεν
   είχαν καταγραφεί αντιδράσεις ή κριτικές
   απέναντι στο βιβλίο, το οποίο παρέμενε
   στην αφάνεια.

   Tους μήνες που ακολούθησαν την εκτύπωση
   του Μια Εποχή στην Κόλαση o Ρεμπώ έζησε
   στο Λονδίνο, όπου για ένα διάστημα
   συγκατοίκησε με τον ποιητή Ζερμαίν
   Νουβώ, ενώ κατά τη διάρκεια των
   καλοκαιρινών διακοπών του 1874, δέχθηκε
   την επίσκεψη της μητέρας του και της
   αδελφής του, Βιταλί. Tην ίδια περίοδο
   αναζήτησε επίμονα εργασία ως δάσκαλος
   γαλλικών. Σύμφωνα με μία αγγελία στους
   Times, βεβαιώνεται πως ο Ρεμπώ εργάστηκε
   για ένα διάστημα ως δάσκαλος στη
   βιομηχανική πόλη του Ρήντιγκ, όπου
   θεωρείται επίσης πιθανό πως
   επεξεργάστηκε μέρος των Εκλάμψεων.
   Παρέμεινε εκεί για περίπου τρεις μήνες,
   πριν επιστρέψει στο σπίτι της μητέρας
   του, στις 29 Δεκεμβρίου 1874.

   Ο Ρεμπό αναζητούσε να ασχοληθεί με μία
   πρακτική εργασία, όπως το εμπόριο ή τη
   μηχανολογία. Παράλληλα, πίστευε πως η
   εκμάθηση χρήσιμων γλωσσών θα ήταν ένα
   επιπλέον εφόδιο και για το σκοπό αυτό
   ταξίδεψε στη Στουτγκάρδη, προκειμένου
   να εξοικειωθεί με τη γερμανική γλώσσα.
   Θεωρείται πιθανό πως φοίτησε σε κάποια
   σχολή της πόλης ή παρέδιδε μαθήματα
   γαλλικών κατ' οίκον. Στη Στουτγκάρδη, ο
   Ρεμπώ συνάντησε για τελευταία φορά τον
   Βερλαίν, στον οποίο παρέδωσε τα ποιήματα
   που συγκρότησαν αργότερα τις Εκλάμψεις.
   Στα τέλη Απριλίου, εγκατέλειψε τη
   Γερμανία και ξεκίνησε μία νέα περίοδος
   περιπλάνησης, κατά την οποία ταξίδεψε
   στο Μιλάνο, στο Λιβόρνο (όπου εργάστηκε
   ως λιμενεργάτης) και στη Μασσαλία, όπου
   δηλώνοντας υποστηρικτής του Δον Κάρλος,
   έλαβε χρήματα από ένα στρατολογικό
   γραφείο των Καρλιστών και οδηγίες για να
   μεταβεί και να ενταχθεί στον αντάρτικο
   ισπανικό στρατό. Με τα χρήματα αυτά, ο
   Ρεμπώ επέστρεψε τελικά στο Παρίσι και
   αργότερα στη Σαρλβίλ, όπου συνέχισε να
   μελετά ξένες γλώσσες.

[Επεξεργασία] Περιπλάνηση σε Ευρώπη και
Αφρική

   [IMG]
   [IMG]
   Φωτογραφία του Ρεμπό στο Χαράρ της
   Αιθιοπίας (π. 1883)

   Τον Μάιο του 1875, σε ένα καθοριστικό για
   το υπόλοιπο της ζωής του ταξίδι στο
   Βέλγιο, ο Ρεμπώ ήρθε σε επαφή με έναν
   στρατολόγο του ολλανδικού αποικιακού
   στρατού. Με βασικό κίνητρο τις
   οικονομικές απολαβές, δήλωσε συμμετοχή,
   και στο διάστημα από τις 18 Μαΐου έως τις
   10 Ιουνίου ακολούθησε τη βασική
   εκπαίδευση στο λιμάνι του Χάρντερβεϊκ,
   μαζί με περίπου 200 στρατιώτες, στην
   πλειοψηφία τους μισθοφόροι. Μετά από ένα
   πολυήμερο ταξίδι με το ατμόπλοιο Prins van
   Oranje, το τάγμα στο οποίο ανήκε ο Ρεμπώ,
   προσάραξε στη Μπατάβια (Τζακάρτα). Στις 15
   Αυγούστου, ο Ρεμπώ λιποτάκτησε και παρά
   την καταδίωξή του από ένα απόσπασμα του
   ολλανδικού στρατού κατάφερε να ξεφύγει.
   Οι διηγήσεις του Ρεμπώ ταιριάζουν σε
   μεγάλο βαθμό με τις ημερομηνίες του
   ημερολογίου καταστρώματος του πλοίου The
   Wandering Chief, τόσο ώστε να θεωρείται πολύ
   πιθανό πως τελικά έφυγε από την Ιάβα με
   αυτό, χρησιμοποιώντας το πλαστό όνομα
   Έντουϊν Χολμς. Στις 9 Δεκεμβρίου του 1875,
   επέστρεψε στο σπίτι της μητέρας του. Αν
   και δεν είναι εξακριβωμένη η πορεία που
   ακολούθησε κατά την επιστροφή του, ο
   φίλος του Ντελαέ ανέφερε σε ένα γράμμα
   στις 28 Ιανουαρίου 1877, πως ταξίδεψε «[...]
   από τις Βρυξέλλες στο Κορκ (Ιρλανδία),
   μέσω Ιάβας, ύστερα στο Λίβερπουλ, τη
   Χάβρη, το Παρίσι, για να καταλήξει όπως
   πάντα στην Πόλη του Καρόλου»^[8]. Η
   περίοδος από τις αρχές του 1876 μέχρι την
   άνοιξη του 1877, υπήρξε μάλλον απόλυτα
   αδρανής για τον Ρεμπώ, καθώς ελάχιστα
   στοιχεία είναι γνωστά για τις
   δραστηριότητές του.

   Από το Μάιο του 1877, ξεκίνησε μία νέα
   περιπλάνηση με σταθμούς όπως η βόρεια
   Γερμανία, η Βρέμη, το Αμβούργο, η
   Κοπεγχάγη, η Στοκχόλμη και πιθανά το
   Παρίσι. Το Δεκέμβριο του 1878 προσελήφθη
   ως διερμηνέας για μία γαλλική
   κατασκευαστική εταιρεία με
   επιχειρηματική δραστηριότητα στην
   Κύπρο. Ο Ρεμπώ ταξίδεψε στην Κύπρο το
   Δεκέμβριο του 1878 και ανέλαβε τελικά
   επικεφαλής ενός λατομείου στην
   τοποθεσία Ποταμός, εργασία που εκτέλεσε
   με επιτυχία, σύμφωνα με την συστατική
   επιστολή που έλαβε από την εταιρεία την
   άνοιξη του 1879. Ο Ρεμπό επέστρεψε στην
   Κύπρο στα τέλη Απριλίου του 1880 για να
   αναχωρήσει ξαφνικά από το νησί το
   καλοκαίρι του ίδιου έτους. Η
   αλληλογραφία του, περιέχει αντιφατικές
   εξηγήσεις σχετικά με τα αίτια της
   αναχώρησής του, ενώ θεωρείται πιθανό πως
   προκλήθηκε από ένα «παράπτωμα» στο
   οποίο είχε υποπέσει. Ειδικότερα, σύμφωνα
   με μαρτυρία του Ιταλού εμπόρου Οττορίνο
   Ρόζα (που είχε συνοδεύσει τον Ρεμπό σε
   αποστολές), ο λόγος της φυγής του ήταν
   ένα εργατικό ατύχημα, κατά το οποίο είχε
   σκοτώσει από αμέλεια έναν ντόπιο εργάτη,
   πετώντας μία πέτρα^[9].

   Τo επόμενο διάστημα κατέφυγε στην
   Αφρική, περιπλανώμενος προς αναζήτηση
   εργασίας. Στο Άντεν της Υεμένης,
   προσελήφθη στο πρακτορείο του Αλφρέντ
   Μπαρντέ, από τον συνταγματάρχη Ντυμπάρ,
   μέλος του συνδέσμου εξαγωγέων καφέ,
   προκειμένου να επιβλέπει τη διαλογή και
   τη συσκευασία του. Το Νοέμβριο του 1880,
   υπέγραψε νέο συμβόλαιο με σημαντικά
   αυξημένες αποδοχές, αυτή τη φορά για να
   εργαστεί σε εμπορευματικό σταθμό του
   Χαράρ. Παράλληλα οργάνωσε εξερευνητικές
   αποστολές και περιοδείες, με στόχο την
   χαρτογράφηση άγνωστων περιοχών, στα
   πλαίσια των οποίων έφθασε μέχρι την
   περιοχή Ογκαντέν της Αιθιοπίας, το
   νοτιότερο σημείο που είχε επισκεφθεί
   ποτέ Ευρωπαίος και μία από τις
   μεγαλύτερες ανεξερεύνητες περιοχές του
   κόσμου εκείνη την εποχή. Μία λεπτομερής
   αναφορά του Ρεμπό για το Ογκαντέν
   δημοσιεύτηκε αργότερα από τη Γαλλική
   Γεωγραφική Εταιρεία, αποτελώντας την
   πρώτη αξιόπιστη περιγραφή της περιοχής
   αλλά και το δεύτερο έργο που εξέδωσε ο
   ίδιος, μετά το Μια Εποχή στην Κόλαση.
   Όταν το εμπορικό πρακτορείο του Χαράρ
   έκλεισε, ο Ρεμπό εγκαταστάθηκε εκ νέου
   στο Άντεν. Λίγους μήνες αργότερα διέκοψε
   τη συνεργασία του με τον Μπαρντέ,
   προκειμένου να συνεργαστεί με τον έναν
   άλλο Γάλλο έμπορο, τον Πιερ Λαμπατύ, στο
   εμπόριο όπλων, αποβλέποντας σε γρήγορο
   πλουτισμό. Η αποστολή του στη Σόα και η
   συνεργασία του με τον βασιλιά Μενελίκ,
   αποδείχθηκε εξαιρετικά επικερδής, μετά
   το πέρας των οποίων έμεινε επτά
   εβδομάδες στο Κάιρο, αναρρώνοντας από
   τις κακουχίες και την επιβάρυνση της
   υγείας του. Από τα τέλη του 1888, το
   μεγαλύτερο ποσοστό του ξένου εμπορίου
   στη νότια Αβησσυνία διεξαγόταν με
   επίκεντρο τον Αρθούρο Ρεμπώ, ο οποίος
   είχε ανελιχθεί σε κορυφαίο
   επιχειρηματία και έμπορο της περιοχής,
   ικανό να διαμορφώνει τις τιμές
   σημαντικών εμπορευμάτων^[10].

[Επεξεργασία] Θάνατος

   [IMG]
   [IMG]
   Ο τάφος του Ρεμπώ στο κοιμητήριο της
   Σαρλβίλ

   Στις 7 Απριλίου του 1891 ο Ρεμπό
   εγκατέλειψε το Χαράρ με την υγεία του σε
   κακή κατάσταση και την δεξιά κνήμη του
   πρησμένη. Στο νοσοκομείο του Άντεν,
   διαγνώστηκε λανθασμένα
   αρθροορογονίτιδα σε προχωρημένο στάδιο.
   Στις 20 Μαΐου μεταφέρθηκε στο νοσοκομείο
   Κονσεψιόν της Μασσαλίας όπου η αρχική
   διάγνωση έκανε λόγο για «νεόπλασμα στο
   γοφό», ενώ οι επόμενες ιατρικές αναφορές
   παραπέμπουν σε ένα είδος καρκίνου στα
   οστά. Μία εβδομάδα αργότερα, οι γιατροί
   του νοσοκομείου ακρωτηρίασαν το δεξί
   του πόδι. O Ρεμπό παρέμεινε στο
   νοσοκομείο για τους επόμενους δύο μήνες
   και στη συνέχεια επέστρεψε στο
   οικογενειακό αγρόκτημα της Ρος, όπου
   λάμβανε τη φροντίδα της αδελφής του
   Ιζαμπέλ. Στις 23 Αυγούστου αναχώρησε ξανά
   για τη Μασσαλία, καθώς μία δεύτερη
   επέμβαση ήταν επιβεβλημένη. Η κατάστασή
   του επιδεινώθηκε και σύντομα παρέλυσε
   το αριστερό χέρι του κατά τα τρία
   τέταρτα.

   Πέθανε στις 10 Νοεμβρίου του 1891 σε ηλικία
   τριάντα επτά ετών. Η σορός του
   μεταφέρθηκε στο Παρίσι και στη συνέχεια
   στη Σαρλβίλ. Στην επιτύμβια πλάκα του
   τάφου του αναγράφεται εκτός από το
   όνομα, την ηλικία του και την ημερομηνία
   θανάτου του, η φράση «Προσευχηθείτε για
   αυτόν» (γαλλ. «Priez pour lui»). Δέκα χρόνια
   αργότερα, στην πλατεία de la Gare της Σαρλβίλ
   στήθηκε μνημείο προς τιμή του, όπως και
   το 1984 στο Παρίσι, στην Πλας Ντε λ'
   Αρσενάλ. Στην πόλη της Σαρλβίλ
   λειτουργεί επίσης το Μουσείο Αρθούρου
   Ρεμπώ, το οποίο φιλοξενεί χειρόγραφα
   έργα του καθώς και προσωπικά
   αντικείμενα.

[Επεξεργασία] Έργο

   Η επιστολή του Ρεμπό προς τον Πωλ
   Ντεμενύ, στις 15 Οκτωβρίου του 1871, συνιστά
   ένα από τα σημαντικότερα κείμενά του, με
   αντικείμενο το ρόλο της ποίησης, όπως
   τον αντιλαμβανόταν ο ίδιος. Σύμφωνα με
   τον Ρεμπό, ο αληθινός ποιητής αποτελούσε
   ένα είδος προφήτη, ικανό να διαμορφώσει
   μία νέα πραγματικότητα, εφευρίσκοντας
   το άγνωστο. Ως χρέος του, αντιλαμβανόταν
   τη γνωριμία με τον εαυτό του, την
   καλλιέργεια του μυαλού και της ψυχής
   του, ώστε τελικά να δημιουργήσει μία
   «οικουμενική γλώσσα». Ο ποιητής, κατά
   τον Ρεμπώ, θα γινόταν «προφήτης» μέσω
   μίας «μακράς, απέραντης και
   λελογισμένης απορρύθμισης όλων των
   αισθήσεων», υπονομεύοντας συστηματικά
   την καθιερωμένη και συμβατική
   λειτουργία τους. Η διαδικασία αυτή
   συνδέθηκε στην περίπτωσή του, με τον
   τρόπο ζωής του και ειδικότερα με τη
   μετέπειτα χρήση ψυχοτρόπων ουσιών, που
   πιθανώς συνέβαλαν στο παραισθησιακό ή
   παραληρηματικό ύφος ορισμένων
   ποιημάτων του. Στο ίδιο γράμμα,
   αναφερόταν συνοπτικά στην ιστορία της
   ποίησης, απορρίπτοντας μεγάλο μέρος της
   αλλά αναγνωρίζοντας τη συνεισφορά
   ποιητών όπως ο Σαρλ Μποντλαίρ, ο
   παρνασσιστής Αλμπέρ Μερά καθώς και ο
   Βερλαίν.

   Υπήρξε ένας από τους πρώτους μοντέρνους
   ποιητές που επιδίωξαν να εγκαταλείψουν
   τους περιορισμούς του κλασικού μέτρου,
   που κυριαρχούσε στη γαλλική ποίηση,
   προτείνοντας την κατάργηση του
   αλεξανδρινού στίχου και αφήνοντας τα
   «οράματά» του να διαμορφώσουν τις νέες
   ελεύθερες φόρμες που θα ακολουθούσε.
   Επιχείρησε να απαλλάξει την ποίησή από
   τους περιορισμούς της πραγματικότητας,
   συνδέοντας συχνά στον ποιητικό του λόγο
   αντίθετα ή απομακρυσμένα στοιχεία και
   χρησιμοποιώντας ελεύθερους συνειρμούς,
   στοιχεία που υπήρξαν αργότερα σημεία
   επαφής του με τον υπερρεαλισμό.

  [Επεξεργασία] Δημοσιεύσεις

   [IMG]
   [IMG]
   Εξώφυλλο της πρώτης έκδοσης του Μια
   Εποχή στην Κόλαση (Οκτώβριος 1873).

   Το 1870 δημοσιεύτηκαν για πρώτη φορά
   ποιήματα του Ρεμπώ, με τη συγκατάθεσή
   του. Επρόκειτο για τα Les Étrennes des orphelins και
   Trois baisers (ή Première soirée) που παρουσιάστηκαν
   στα περιοδικά La Revue pour tous και La Charge
   αντίστοιχα. Το Μια Εποχή στην Κόλαση
   υπήρξε το μοναδικό του βιβλίο που
   εκδόθηκε κατόπιν επιθυμίας και
   ενεργειών του ίδιου, γραμμένο από τον
   Απρίλιο μέχρι τον Αύγουστο του 1873. Η
   εκτύπωση του χρηματοδοτήθηκε από τη
   μητέρα του και ολοκληρώθηκε περίπου στα
   τέλη Οκτωβρίου του ίδιου έτους, στο
   τυπογραφείο της επιχείρησης του Ζακ
   Πόουτ, στις Βρυξέλλες. Ο Ρεμπώ
   παρήγγειλε συνολικά 500 αντίτυπα, αριθμός
   ιδιαίτερα υψηλός για τα δεδομένα της
   εποχής, από τα οποία παρέλαβε ο ίδιος
   περίπου δέκα, υποσχόμενος να πληρώσει εν
   καιρώ για τα υπόλοιπα. Για αρκετά χρόνια,
   το ποσό που οφειλόταν δεν πληρώθηκε, με
   αποτέλεσμα τα λιγοστά αντίτυπα που είχε
   παραλάβει ο Ρεμπώ να αποτελούν τα
   μοναδικά που είχαν διαρρεύσει σε έναν
   πολύ περιορισμένο κύκλο. Σύμφωνα με έναν
   ισχυρισμό της αδελφής του, Ιζαμπέλ, τα
   υπόλοιπα αντίτυπα του βιβλίου κάηκαν
   από τον ίδιο τον Ρεμπώ, ωστόσο η
   ανακάλυψη των απλήρωτων αντιτύπων
   διαψεύδει αυτό το ενδεχόμενο^[11].

   Σημαντικό μέρος των ποιημάτων του
   δημοσιεύτηκε ενόσω ήταν εν ζωή, ωστόσο
   χωρίς να έχει δώσει ο ίδιος τη
   συγκατάθεσή του. Το έργο του ξεκίνησε να
   αναγνωρίζεται και να εκδίδεται την
   περίοδο που ο Ρεμπώ είχε ήδη
   εγκαταλείψει τη λογοτεχνία και
   ειδικότερα στο διάστημα της παραμονής
   του στην Αφρική. Από το Νοέμβριο του 1886,
   ποιήματά του άρχισαν να εμφανίζονται σε
   περιοδικές εκδόσεις, ενώ για ένα
   διάστημα αποδόθηκαν στον Ρεμπώ και
   αρκετά πλαστά έργα. Οι Εκλάμψεις
   εκδόθηκαν για πρώτη φορά τον ίδιο χρόνο,
   στην επιθεώρηση La Vogue, χάρη σε ενέργειες
   του Βερλαίν και του Νουβώ. Δεν είναι
   γνωστό αν ο ίδιος επιθυμούσε τη
   δημοσίευσή τους, ούτε ακόμα αν τα
   ποιήματα που εκδόθηκαν συγκροτούσαν το
   πλήρες έργο, ωστόσο θεωρείται πως αυτά
   που περιέχονταν στη συλλογή είχαν
   γραφτεί πράγματι ως ένα ενιαίο σύνολο.
   Το 1892, επανεκδόθηκαν τα δύο κυριότερα
   έργα του, Μια Εποχή στην Κόλαση και
   Εκλάμψεις, ενώ το 1895 ακολούθησε η έκδοση
   της συλλογής Poésies Complètes που περιείχε
   ποιήματα του Ρεμπώ γραμμένα μέχρι το 1873.
   Σχεδόν το σύνολο του έργου του εκδόθηκε
   πριν τον Α' Παγκόσμιο Πόλεμο, με λίγες
   εξαιρέσεις. Δεν είναι γνωστό αν ο Ρεμπώ
   προμηθεύτηκε κάποιες από τις εκδόσεις
   των έργων του αλλά βεβαιωμένα γνώριζε
   για την ολοένα μεγαλύτερη αναγνώρισή
   του, καθώς το 1885 έλαβε μία επιστολή από
   τον εκδότη του λογοτεχνικού περιοδικού
   La France moderne, ο οποίος ζητούσε τη
   συνεργασία του με το περιοδικό,
   χαρακτηρίζοντας τον Ρεμπώ «ηγέτη της
   σχολής της παρακμής».

   Η σειρά με την οποία γράφτηκαν οι
   Εκλάμψεις και το Μια Εποχή στην Κόλαση
   αποτελεί αντικείμενο διαφωνιών, καθώς
   οι μελετητές του έργου του Ρεμπώ δεν
   έχουν καταλήξει αν τα ποιήματα των
   Εκλάμψεων, ή μέρος τους, ολοκληρώθηκαν
   μετά το Μια Εποχή στην Κόλαση. Τα πρώτα
   πεζά ποιήματα του Ρεμπώ χρονολογούνται
   το 1871-72, γεγονός που καθιστά, με μεγάλη
   πιθανότητα, τα πρώτα σχεδιάσματα για τις
   Εκλάμψεις προγενέστερα. Επιπλέον, το
   τελευταίο μέρος του Μια Εποχή στην
   Κόλαση, με τίτλο Αποχαιρετισμός (γαλλ.
   Adieu), ερμηνεύεται από ορισμένους
   μελετητές ως ο τελικός αποχαιρετισμός
   του συγγραφέα στην ίδια την ποίηση.
   Σύμφωνα ωστόσο με το εισαγωγικό
   σημείωμα του Πωλ Βερλαίν για την πρώτη
   έκδοσή τους του 1886, οι Εκλάμψεις
   γράφτηκαν την περίοδο 1873-75, κατά τη
   διάρκεια των ταξιδιών του Ρεμπώ στο
   Βέλγιο, την Αγγλία και τη Γερμανία.
   Επιπλέον, γραφολογική μελέτη των
   χειρογράφων από τον Ανρί ντε Μπουγιάν
   ντε Λακόστ, έδειξε ότι τμήμα των
   Εκλάμψεων φέρει το γραφικό χαρακτήρα
   του ποιητή Ζερμαίν Νουβώ, με τον οποίο
   όμως έζησε ο Ρεμπώ μετά το 1874^[12]. Αν και
   γενικά υπάρχει συμφωνία πως τα
   χειρόγραφα των Εκλάμψεων είναι
   μεταγενέστερα, δεν είναι από όλους
   παραδεκτό πως πράγματι η σύνθεσή τους
   χρονολογείται επίσης μετά το Μια Εποχή
   στην Κόλαση. Από την άλλη πλευρά, δεν
   θεωρείται πιθανό πως ο Ρεμπώ θα αφιέρωνε
   χρόνο στην αντιγραφή και πιθανά στη
   βελτίωση των ποιημάτων, ενώ είχε ήδη
   εγκαταλείψει την ποίηση.

  [Επεξεργασία] Επίδραση

   Μέχρι το θάνατό του, ο Ρεμπώ ήταν γνωστός
   σε έναν περιορισμένο λογοτεχνικό κύκλο
   της αβάν-γκαρντ. Αρκετοί ποιητές του 20ου
   αιώνα επηρεάστηκαν από το έργο του, και
   ειδικότερα από την ελεύθερη φόρμα της
   ποίησής του, σε τέτοιο βαθμό ώστε να
   θεωρείται ένας από τους «πατέρες» του
   μοντερνισμού. Σημαντική επιρροή άσκησε
   στους Γάλλους υπερρεαλιστές, με τον
   Αντρέ Μπρετόν να τον ονομάζει
   «σουρρεαλιστή στην πρακτική της ζωής
   και αλλού»^[13], ενώ συχνά αναφέρεται και
   ως επιρροή των συγγραφέων της μπητ
   γενιάς. Ο Αμερικανός συγγραφέας Χένρυ
   Μίλλερ, εξέφρασε το δικό του θαυμασμό
   για το έργο και την προσωπικότητα του
   Ρεμπώ, στο βιβλίο του Ο Καιρός των
   Δολοφόνων (1956). Τόσο το λογοτεχνικό του
   έργο, όσο και και η περιπετειώδης ζωή
   του, διαμόρφωσαν την εικόνα ενός
   επαναστατικού καλλιτέχνη ή όπως τον
   αποκάλεσε ο Αλμπέρ Καμύ, ενός «ποιητή
   της εξέγερσης», αποτελώντας είδωλο των
   φοιτητών του Μάη του '68, διανοούμενων
   μουσικών ή ακόμα του κινήματος των
   ομοφυλόφιλων, εισάγοντας τα ρομαντικά
   ιδεώδη στον 20ο αιώνα^[14].

   Η ποίηση και σεξουαλική
   αντισυμβατικότητα του Ρεμπώ ενέπνευσαν
   διάσημους καλλιτέχνες όπως ο Τζιμ
   Μόρισον, ο Μπομπ Ντίλαν, ο Τζον Λένον και
   η Πάτι Σμιθ. Η σχέση Ρεμπώ και Βερλέν
   μεταφέρθηκε το 1995 στη μεγάλη οθόνη με
   την ταινία Καταραμένη σχέση (Total eclipse), σε
   σκηνοθεσία Ανιέσκα Χόλαντ και
   πρωταγωνιστή τον Λεονάρντο Ντι Κάπριο.
   Στη μουσική, ο Μπέντζαμιν Μπρίτεν
   μελοποίησε τμήμα των Εκλάμψεων (έργο 18,
   1939) σε ένα σύνολο τραγουδιών για σοπράνο
   ή τενόρο. Στον ελληνικό χώρο, οι Τρύπες
   μελοποίησαν το ποίημα Μια Εποχή Στην
   Κόλαση στο δίσκο τους «Υπέροχο Τίποτα»,
   ενώ ο Θάνος Μικρούτσικος ολοκλήρωσε το
   1987 την όπερα «Μια εποχή στην κόλαση»
   όπου απαγγέλλει ο Γιώργος Κιμούλης με
   έντονα στοιχεία δραματικότητας,
   λυρικότητας και σαρκασμού.

[Επεξεργασία] Έργογραφία

     * Μια Εποχή στην Κόλαση (Une Saison en Enfer, 1873)
     * Οι Εκλάμψεις (Les Illuminations, 1873-75)
     * Poésies complètes (1895)

   Στη διάρκεια της ζωής του Ρεμπώ
   δημοσιεύτηκαν με την άδειά του, τα
   ποιήματα Μια Εποχή στην Κόλαση (1873), Les
   Étrennes des orphelins (1870) και Trois baisers (ή Première soirée)
   (1870). Εν αγνοία του, δημοσιεύτηκαν επίσης
   τα ποιήματα:

     * Les Corbeaux (1872)
     * Petites Pauvres (ή Les Effarés) (1878, 1883)
     * Les Assis (1883)
     * Le Bateau Ivre (1883)
     * Les Chercheuses de poux (1883)
     * Oraison de soir (1883)
     * Voyelles (1883)
     * Les Premières communions (1886)
     * Le Buffet (1888)
     * Le Dormeur du val (1888)
     * Le Coeur du pitre (1888)
     * A la musique (1889)
     * Ma Bohème (1889)
     * Le Mal (1889)
     * Sensation (1889)
     * Au Cabaret vert (1890)
     * Paris se repeuple (1890)
     * Bal de pendus (1891)
     * Vénus anadyomène (1891)
     * Le Reliquaire, (1891)

[Επεξεργασία] Σημειώσεις

    1. ↑ Τον Ιούνιο του 1857 είχε γεννηθεί η
       πρώτη κόρη της οικογένειας, που
       ονομάστηκε επίσης Βιταλί, ωστόσο
       πέθανε ένα μήνα αργότερα. Τον Ιούνιο
       του επόμενου έτους γεννήθηκε η
       ομώνυμη δεύτερη κόρη των Φρεντερίκ
       Ρεμπώ και Βαλερί Κύιφ.
    2. ↑ Ο πατέρας του Ρεμπό συνέλεγε
       κείμενα για τα οποία έγραφε αναλύσεις.
       Στο σχετικά πλούσιο λογοτεχνικό του
       έργο, συγκαταλέγονται κείμενα για
       στρατιωτικά θέματα, μία πραγματεία
       για τους αρχαίους και σύγχρονους
       στρατιωτικούς λόγους, αραβικά
       ανέκδοτα (είχε διακριθεί στην
       κατάκτηση της βόρειας Αφρικής και
       είχε τεθεί υπεύθυνος του φυλακίου
       Σεμπντού στην Αλγερία) αλλά και μία
       μετάφραση του Κορανίου.
    3. ↑ Στο πρωτότυπο «Dans les yeux bleus et sous le front
       plein d'éminences», Les Poètes de sept ans, στ. 3.
    4. ↑ βλ. Robb, σελ. 64.
    5. ↑ ό.π. σελ. 101.
    6. ↑ Αρχικός τίτλος Le Cœur supplicié
       («Βασανισμένη καρδιά»)
    7. ↑ βλ. Robb, σελ. 146.
    8. ↑ Rimbaud : Oeuvres complètes, επ. Α. Adam, Gallimard, 1972, σ.
       302
    9. ↑ βλ. Robb, σελ. 351.
   10. ↑ Robb, σελ. 452. Βλ. επίσης επιστολή Α.
       Ιλγκ προς Ρεμπώ, 30 Μαρτίου 1889, Oeuvres
       complètes, επ. Α. Adam, Gallimard, 1972, σ. 529.
   11. ↑ Robb, σελ. 275. Βλ. επίσης Librairie
       L'Oiseau-Lire(Γαλλικά), La légende de la destruction par
       Rimbaud de l'édition princeps de «Saison en enfer»; Carteret, Le
       Trésor du bibliophile romantique et moderne, tome II, p. 271.
   12. ↑ βλ. Robb, σελ. 280. Για την μελέτη του ντε
       Λακόστ βλ. επίσης Henry de Bouillane de Lacoste, Rimbaud
       et le problème des Illuminations, Mercure de France, 1949, p. 270.
   13. ↑ Αντρέ Μπρετόν, Μανιφέστα του
       Σουρρεαλισμού, Δωδώνη (1983), σελ. 30.
   14. ↑ βλ. Robb, σελ. 497.

[Επεξεργασία] Βιβλιογραφία

   David face.png Πύλη: Βιογραφίες

     * Graham Robb, Αρθούρος Ρεμπώ, Μικρή Άρκτος,
       2005, ISBN 960-8104-10-6
     * Rimbaud, Arthur. (2006). Encyclopædia Britannica.
     * A. Rimbaud, Α. Adam (επ.), Oeuvres complètes, Bibliothèque de la
       Pléiade, Gallimard, 1972
     * A. Ρεμπώ (μφ. Κωστής Παππάς), Γράμματα
       του Αρθούρου Ρεμπώ, Νεφέλη, 1984
     * Σ. Μπερνάρ, «Το Πρόβλημα των
       Εκλάμψεων», Εκλάμψεις (μτφρ Α.
       Ασλάνογλου), Ηριδανός, 1981, σελ. 139-46
     * Οι διασημότερες ελληνικές
       μεταφράσεις είναι εκείνες των
       Χριστόφορου Λιοντάκη και του Νίκου
       Σπάνια σε έντυπες εκδόσεις
       ενώ,υπάρχει επίσης, αναρτημένη,
       μετάφραση με ελεύθερη πρόσβαση του
       Χρίστου Κρεμνιώτη

[Επεξεργασία] Εξωτερικοί σύνδεσμοι

   Wikiquote logo
   Στα Βικιφθέγματα υπάρχει υλικό σχετικό
   με το άρθρο:
   Αρθούρος Ρεμπώ
   Commons logo
   Τα Κοινά έχουν πολυμέσα σχετικά με το
   θέμα
   Αρθούρος Ρεμπώ

     * Ποιήματα και αλληλογραφία του Ρεμπώ,
       στη γαλλική Βικιθήκη
     * Συνολική παρουσίαση του έργου του
       Ρεμπώ και βιογραφικά στοιχεία (στη
       γαλλική).
     * Σύντομη βιογραφία στην ιστοσελίδα των
       Αρδεννών (στη γαλλική).
     * Βιογραφίες και ποιημάτα των Ρεμπώ και
       Βερλέν (στην αγγλική).


   Αυτό είναι ένα αξιόλογο άρθρο.
   Περισσότερες πληροφορίες είναι
   διαθέσιμες ακολουθώντας αυτό τον
   σύνδεσμο.

   Ανακτήθηκε από
   "http://el.wikipedia.org/wiki/%CE%91%CF%81%CE%B8%CE%BF%CF%8D%CF%81%CE%BF%CF%82_%CE%A1%CE%B5%CE%BC%CF%80%CF%8E"
   Κατηγορίες: Γάλλοι λογοτέχνες | Γάλλοι
   ποιητές | Συμβολισμός | Γεννήσεις το 1854 |
   Θάνατοι το 1891
   Κρυμμένη κατηγορία: Αξιόλογα άρθρα

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * አማርኛ
     * Aragonés
     * العربية
     * مصرى
     * Žemaitėška
     * Беларуская
     * Беларуская (тарашкевіца)
     * Български
     * Brezhoneg
     * Bosanski
     * Català
     * Česky
     * Cymraeg
     * Dansk
     * Deutsch
     * English
     * Esperanto
     * Español
     * Eesti
     * فارسی
     * Suomi
     * Français
     * Gaeilge
     * Galego
     * עברית
     * Hrvatski
     * Magyar
     * Հայերեն
     * Bahasa Indonesia
     * Ido
     * Íslenska
     * Italiano
     * 日本語
     * ქართული
     * 한국어
     * Kurdî
     * Latina
     * Lëtzebuergesch
     * Lietuvių
     * Latviešu
     * Македонски
     * Монгол
     * Nederlands
     * ‪Norsk (bokmål)‬
     * Occitan
     * Polski
     * Português
     * Română
     * Русский
     * Srpskohrvatski / Српскохрватски
     * Simple English
     * Slovenčina
     * Slovenščina
     * Shqip
     * Српски / Srpski
     * Svenska
     * Kiswahili
     * தமிழ்
     * Tagalog
     * Türkçe
     * Українська
     * O'zbek
     * Tiếng Việt
     * Volapük
     * Winaray
     * 中文

     * Τελευταία τροποποίηση 14:31, 10 Νοεμβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
