   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                               Σάντρο Μποτιτσέλι

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Λεπτομέρεια από την Προσκύνηση των Μάγων (περ. 1475), πιθανή
   αυτοπροσωπογραφία του Μποτιτσέλι.

   Ο Αλεσάντρο ντι Μαριάνο Φιλιπέπι (Alessandro di Mariano di Vanni Filipepi)
   (1444/1445 – 1510), γνωστός περισσότερο ως Σάντρο Μποτιτσέλι^[1], (Sandro
   Botticelli) ήταν διακεκριμένος Ιταλός ζωγράφος της αναγέννησης. Αποτέλεσε
   έναν από τους πιο γνωστούς και επιτυχημένους καλλιτέχνες της εποχής του,
   του οποίου η φήμη άρχισε να εξανεμίζεται κατά τις αρχές του 16ου αιώνα,
   όταν οι φιλοσοφικές ιδέες που διαπερνούσαν τους πίνακές του άρχισαν να
   εκτοπίζονται. Το ενδιαφέρον για το έργο του, αναθερμάνθηκε στα μέσα του
   19ου αιώνα, αποκτώντας τη θέση και την αναγνώριση που κατέχει μέχρι
   σήμερα.

   Πίνακας περιεχομένων

     • 1 Βίος και έργο
     • 2 Σημειώσεις
     • 3 Βιβλιογραφία
     • 4 Εξωτερικοί σύνδεσμοι

[Επεξεργασία] Βίος και έργο

   Σχεδόν το σύνολο των πληροφοριών για τη ζωή του Μποτιτσέλι, προέρχεται από
   τη βιογραφία του Τζόρτζιο Βαζάρι, καθώς και από επίσημα έγγραφα της
   εποχής. Γεννήθηκε το 1445 (ως έτος γεννήσεως αναφέρεται επίσης το 1444)
   στη Φλωρεντία και ήταν το τελευταίο παιδί του βυρσοδέψη Μαριάνο ντι Βάνι
   και της Σμεράλντα. Σε νεαρή ηλικία άρχισε να εξασκείται ως χρυσοτέχνης,
   αξιοσέβαστο επάγγελμα της εποχής, το οποίο ακολούθησαν στα πρώτα τους
   βήματα και άλλοι ζωγράφοι της αναγέννησης. Σε ηλικία περίπου δεκαοκτώ ετών
   αποφάσισε εγκαταλείψει τη χρυσοτεχνία και να ασχοληθεί με τη ζωγραφική.
   Μαθήτευσε στο πλευρό του Φρα Φιλίπο Λίπι (περ. 1406-1469), ενός από τους
   διασημότερους ζωγράφους της Φλωρεντίας, ο οποίος συνεργαζόταν με ισχυρές
   οικογένειες της πόλης, όπως των Μεδίκων, λαμβάνοντας σημαντικές
   παραγγελίες. Ο Μποτιτσέλι βρέθηκε στο εργαστήριό του, στο Πράτο,
   πιθανότατα από το 1461 ή 1462 μέχρι το 1467 και ο πρώτος πίνακας που
   φιλοτέχνησε, μία Προσκύνηση των Μάγων, χρονολογείται στην περίοδο 1465-67.

   Μετά την ολοκλήρωση των σπουδών του κοντά στον Λίπι, επέστρεψε στη
   γενέτειρά του και απέκτησε το δικό του εργαστήριο. Την ίδια περίοδο,
   δέχθηκε την επιρροή του Αντρέα ντελ Βερόκιο, δασκάλου του Λεονάρντο ντα
   Βίντσι. Μία από τις πρώτες παραγγελίες που ανέλαβε, χρονολογείται με
   ακρίβεια στο 1470 και περιλάμβανε μία σειρά πινάκων που θα απεικόνιζαν τις
   επτά βασικές αρετές (δύναμη, πίστη, ελπίδα, δικαιοσύνη, αγάπη, σύνεση και
   εγκράτεια), για λογαριασμό ενός ειδικού δικαστηρίου, με αρμοδιότητα σε
   υποθέσεις εμπορικού δικαίου. Ο Μποτιτσέλι φιλοτέχνησε τελικά μόνο τη
   Δύναμη, έργο για το οποίο έλαβε την αμοιβή του στις 18 Αυγούστου 1470. Δύο
   χρόνια αργότερα, έγινε μέλος της συντεχνίας του Αγίου Λουκά, ενώ στα
   πρακτικά της συντεχνίας αναφέρεται επίσης ο γιος του δασκάλου του και
   ζωγράφος Φιλιππίνο Λίπι ως βοηθός του. Το 1474 ταξίδεψε στην Πίζα, όπου
   κατόπιν παραγγελίας ανέλαβε να φιλοτεχνήσει νωπογραφίες για το Καμποσάντο,
   ωστόσο εργάστηκε τελικά για τη διακόσμηση του καθεδρικού ναού της πόλης
   φιλοτεχνώντας την Ανάληψη της Παναγίας, έργο που όμως δεν ολοκλήρωσε, για
   άγνωστους λόγους. Στη δεκαετία του 1470, ο Μποτιτσέλι ολοκλήρωσε αρκετές
   προσωπογραφίες μέσα από τις οποίες εδραιώθηκε η φήμη του, όπως φαίνεται
   από το γεγονός πως φιλοτέχνησε πορτρέτα επιφανών προσωπικοτήτων της υψηλής
   κοινωνίας της Φλωρεντίας. Στις σημαντικότερες από αυτές, ανήκει η
   Προσωπογραφία του Τζουλιάνο των Μεδίκων (περ. 1476-78) καθώς και η
   Προσωπογραφία νέου που κρατά μετάλλιο του Κόζιμο των Μεδίκων (περ. 1475).
   O Μποτιτσέλι συνδέθηκε στενά με την οικογένεια των Μεδίκων και μέσα από
   τον ευρύτερο κύκλο των γνωριμιών της, ήρθε σε επαφή με τις ιδέες του
   νεοπλατωνισμού.

   [IMG]
   [IMG]
   Αλληγορία της Άνοιξης (περ. 1482). Στο κέντρο της σύνθεσης δεσπόζει η
   μορφή της Αφροδίτης, ενώ πάνω από το κεφάλι της, ο Έρωτας ρίχνει τα βέλη
   του με τα μάτια δεμένα. Στο αριστερό τμήμα του πίνακα διακρίνονται οι
   τρεις Χάριτες και ο Ερμής. Στο δεξί άκρο, ο Ζέφυρος κυνηγά τη νύμφη
   Χλωρίδα, δίπλα από την οποία βρίσκεται η θεά των λουλουδιών Φλώρα

   Το 1480, η οικογένεια Βεσπούτσι του ανέθεσε μία νωπογραφία για την
   εκκλησία των Αγίων Πάντων στη Φλωρεντία, με θέμα το όραμα του Αγίου
   Αυγουστίνου στο οποίο εμφανίστηκε ο Άγιος Ιερώνυμος. Το έργο αυτό,
   επρόκειτο να συνοδεύσει τη νωπογραφία του Αγίου Ιερώνυμου, έργο του
   Ντομένικο Γκιρλαντάγιο. Τον επόμενο χρόνο επισκέφτηκε τη Ρώμη,
   προσκεκλημένος του πάπα Σίξτου Δ', προκειμένου να διακοσμήσει μαζί με
   άλλους διακεκριμένους ζωγράφους της εποχής όπως ο Γκιρλαντάγιο, ο Κόζιμο
   Ροσέλι και ο Περουτζίνο, τους τοίχους της Καπέλα Σιξτίνα. Ο Μποτιτσέλι
   φιλοτέχνησε, για το σκοπό αυτό, δύο νωπογραφίες στις οποίες απεικονίζονταν
   οι Πειρασμοί του Χριστού και η Εξέγερση των Εβραίων. Επέστρεψε στη
   Φλωρεντία την άνοιξη του 1482 και τα επόμενα χρόνια ολοκλήρωσε αρκετά
   αλληγορικά έργα, με θέματα δανεισμένα από τη μυθολογία, χωρίς ωστόσο να
   εγκαταλείψει τις θρησκευτικές συνθέσεις. Σε αυτή την περίοδο ανήκει και
   ένα από τα σημαντικότερα έργα του, η Αλληγορία της Άνοιξης (La Primavera),
   πίνακας που συμβολίζει τον ερχομό της ομώνυμης εποχής και αποτελεί ένα από
   τα πλέον δυσερμήνευτα έργα του Μποτιτσέλι. Κεντρική μορφή του έργου είναι
   η θεά του έρωτα Αφροδίτη, η οποία απεικονίζεται στον κήπο της, πλαισιωμένη
   από τις τρεις Χάριτες που εκτελούν ένα κυκλικό χορό, τον αγγελιοφόρο Ερμή,
   τον φτερωτό Έρωτα, τη θεά των λουλουδιών Φλώρα και τον Ζέφυρο, ο οποίος
   κυνηγά μία νύμφη. Θεωρείται πιθανό πως ο Μποτιτσέλι εμπεύστηκε την Άνοιξη
   από το έργο του ποιητή της αυλής των Μεδίκων, Άντζελο Πολιτσιάνο, ενώ
   άλλες γραπτές πηγές που έχουν προταθεί για την κατανόηση των λεπτομερειών
   του πίνακα είναι το έργο του Οβίδιου Fasti, καθώς και το De rerum natura
   του Λουκρήτιου.

   [IMG]
   [IMG]
   Η Γέννηση της Αφροδίτης (περ. 1485), 172,5 x 278,5 εκ, Uffizi, Φλωρεντία.
   Ο Μποτιτσέλι απεικονίζει την Αφροδίτη να στέκεται σε ένα κοχύλι που
   επιπλέει, ενώ ο Ζέφυρος και η Αύρα την οδηγούν στη στεριά, όπου μία από
   τις Ώρες την περιμένει για να την καλύψει με ένα μανδύα.

   Το 1482 συμμετείχε στη διακόσμηση της Sala dei Gigli στο Παλάτσο Βέκιο, αν
   και δεν διασώζεται κανένα ίχνος από το έργο του. Τον επόμενο χρόνο
   φιλοτέχνησε τέσσερις σκηνές, βασισμένες στο Δεκαήμερο του Βοκάκιου,
   παραγγελία του εμπόρου της Φλωρεντίας Αντόνιο Πούτσι. Οι πίνακες
   προορίζονταν ως δώρο για το γάμο του γιου του, Τζιανότσο, και απεικόνιζαν
   την ιπποτική ιστορία αγάπης με πρωταγωνιστή τον ήρωα Ναστάζιο ντέλι
   Ονέστι. Στα μέσα της δεκαετίας του 1480 ολοκληρώθηκε επίσης ένας από τους
   πλέον δημοφιλείς πίνακές του, η Γέννηση της Αφροδίτης, έργο του οποίου δεν
   γνωρίζουμε τον παραγγελιοδότη, ωστόσο εικάζεται πως αποτέλεσε παραγγελία
   της οικογένειας των Μεδίκων καθώς βρισκόταν στην κατοχή της οικογένειας
   στις αρχές του 16ου αιώνα. Ο Μποτιτσέλι φιλοτέχνησε το έργο
   χρησιμοποιώντας ως πηγή τον Όμηρο και απεικόνισε τη στιγμή κατά την οποία
   η Αφροδίτη φθάνει στο νησί των Κυθήρων, μετά τη γέννησή της. Στο αριστερό
   άκρο του πίνακα, απέδωσε το Ζέφυρο μαζί με την Αύρα, οι οποίοι προσπαθούν
   να φυσήξουν έτσι ώστε η Αφροδίτη να φτάσει στη στεριά όπου θα την
   υποδεχτεί μία από τις Ώρες. Ο Μποτιτσέλι απεικόνισε την Αφροδίτη σύμφωνα
   με τις κλασικές αναλογίες των αρχαίων αγαλμάτων, ενώ για τη στάση της
   ακολούθησε το πρότυπο της Αιδήμονος Αφροδίτης (Venus Pudica).

   [IMG]
   [IMG]
   Η μυστική γέννηση, 1500, 108.5 x 15 εκ, Εθνική Πινακοθήκη, Λονδίνο

   Σύμφωνα με τον Βαζάρι, ο Μποτιτσέλι ανταποκρίθηκε στην έξαρση του
   θρησκευτικού συναισθήματος που σημειώθηκε στη Φλωρεντία στα τέλη του 1480
   με υπαίτιο τον μοναχό Τζιρόλαμο Σαβοναρόλα. Στην προτροπή του τελευταίου,
   προς τους πολίτες της Φλωρεντίας, να ρίξουν στην «πυρά της ματαιοδοξίας»
   (falò delle vanità) όλα τα πολύτιμα αντικείμενά τους, ανταποκρίθηκαν
   αρκετοί ζωγράφοι της εποχής, καταστρέφοντας μέρος των έργων τους, ωστόσο
   δεν είναι βέβαιο αν ο Μποτιτσέλι ανήκε σε αυτούς. Η επίδραση του
   Σαβοναρόλα αποτυπώθηκε στο έργο του και ειδικότερα μέσα από την εμφανή
   μείωση των πινάκων με κοσμικά θέματα. Ο τελευταίος μη θρησκευτικός πίνακας
   που φιλοτέχνησε ήταν Η Συκοφαντία του Απελλή (περ. 1495), έργο που
   βασίστηκε σε ένα χαμένο έργο του ζωγράφου της αρχαιότητας Απελλή, γνωστό
   μόνο μέσα από τους Νεκρικούς Διαλόγους του Λουκιανού. Ένα από τα
   σημαντικότερα έργα του Μποτιτσέλι σε αυτή την περίοδο, ενδεικτικό της
   επιρροής του Σαβοναρόλα αλλά και της θρησκευτικής έξαρσης της εποχής,
   υπήρξε επίσης η Μυστική Γέννηση (1500), έργο που αποτελεί μία εκδοχή του
   θέματος της προσκύνησης των ποιμένων και φιλοτεχνήθηκε μετά τον
   απαγχονισμό του Σαβοναρόλα. Είναι ο μοναδικός πίνακας που φέρει την
   υπογραφή του Μποτιτσέλι καθώς και την ημερομηνία ολοκλήρωσής του, χάρη
   στην αρχαία ελληνική επιγραφή που φιλοτέχνησε ο ίδιος, η οποία έγραφε:

     Εγώ, ο Αλέξανδρος, ζωγράφισα το έργο αυτό, στο τέλος του έτους 1500, σε
     καιρούς ταραγμένους για την Ιταλία, στο μισό του χρόνου, κατά την
     εκπλήρωση της προφητείας του 11ου κεφαλαίου [της Αποκάλυψης] του Ιωάννη,
     στην εποχή της δεύτερης πληγής της Αποκάλυψης, όταν ο διάβολος αφήνεται
     ελεύθερος για τρεισήμισι χρόνια. Μετά θα αλυσοδεθεί σύμφωνα με το 12ο
     κεφάλαιο και θα τον δούμε να συντρίβεται, όπως σε αυτό τον πίνακα.

   Στα τελευταία έργα του, ο Μποτιτσέλι υιοθέτησε ένα απλούστερο ύφος,
   απέριττο και απαλλαγμένο από έντονα διακοσμητικά στοιχεία που θα
   αποσπούσαν την προσοχή του θεατή από το κεντρικό θέμα, πιθανά διότι δεν
   στόχευε στην τέρψη όσο στη διδακτική λειτουργία του πίνακα. Στο τέλος της
   ζωής του, διάφορες ασθένειες καθώς και μία αναπηρία εξαιτίας της
   παραμόρφωσης της πλάτης του, του στέρησαν την επαφή με τη ζωγραφική.
   Πέθανε στις 17 Μαΐου του 1510 και θάφτηκε στο κοιμητήριο της εκκλησίας των
   Αγίων Πάντων.

[Επεξεργασία] Σημειώσεις

    1. ↑ To όνομα Μποτιτσέλι (botticelli) προέρχεται πιθανά από το προσωνύμιο
       Il Botticello (μικρό βαρέλι) του αδελφού του, Τζιοβάνι, το οποίο
       απέκτησε λόγω του πάχους του. Το προσωνύμιο αυτό καθιερώθηκε καθώς
       φαίνεται και αποδόθηκε σε όλη την οικογένεια. Σύμφωνα με μία άλλη
       εξήγηση, το όνομα Μποτιτσέλι προήλθε από τον όρο batigellο, που
       χαρακτήριζε εκείνον που επεξεργαζόταν το χρυσό. Τόσο ο ίδιος όσο και ο
       αδελφός του, Αντόνιο, εξασκήθηκαν στη χρυσοτεχνία. Άλλες πηγές
       αναφέρουν πως Μποτιτσέλι ήταν το όνομα του χρυσοτέχνη στον οποίο
       μαθήτευσε.

[Επεξεργασία] Βιβλιογραφία

     • Barbara Deimling, Σάντρο Μποτιτσέλι 1444/1445-1510, Taschen 2005, ISBN
       960-235-713-4
     • Ronald Lightbrown, Sandro Botticelli: Life and Work, Abbeville Press
       (1989), ISBN 089-659-231-0
     • Τζόρτζιο Βαζάρι, Καλλιτέχνες της Αναγέννησης, εκδ. Κανάκης, 1995

[Επεξεργασία] Εξωτερικοί σύνδεσμοι

     • Sandro Botticelli, λήμμα της Καθολικής Εγκυκλοπαίδειας
     • Sandro Botticelli (artchive)
     • Web Gallery of Art - Βιογραφία και φωτογραφίες έργων του Μποτιτσέλι
     • World Art Treasures

   Ανακτήθηκε από
   "http://el.wikipedia.org/wiki/%CE%A3%CE%AC%CE%BD%CF%84%CF%81%CE%BF_%CE%9C%CF%80%CE%BF%CF%84%CE%B9%CF%84%CF%83%CE%AD%CE%BB%CE%B9"
   Κατηγορίες: Φλωρεντία | Ιταλοί ζωγράφοι

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Afrikaans
     • العربية
     • Беларуская
     • Български
     • བོད་ཡིག
     • Brezhoneg
     • Bosanski
     • Català
     • Česky
     • Cymraeg
     • Dansk
     • Deutsch
     • English
     • Esperanto
     • Español
     • Eesti
     • Euskara
     • فارسی
     • Suomi
     • Français
     • Furlan
     • Galego
     • עברית
     • Hrvatski
     • Magyar
     • Հայերեն
     • Bahasa Indonesia
     • Ido
     • Íslenska
     • Italiano
     • 日本語
     • ქართული
     • 한국어
     • Latina
     • Lëtzebuergesch
     • Lietuvių
     • Latviešu
     • Македонски
     • मराठी
     • Nederlands
     • ‪Norsk (nynorsk)‬
     • ‪Norsk (bokmål)‬
     • Occitan
     • Polski
     • Português
     • Runa Simi
     • Română
     • Русский
     • Sicilianu
     • Srpskohrvatski / Српскохрватски
     • Simple English
     • Slovenčina
     • Slovenščina
     • Shqip
     • Српски / Srpski
     • Sranantongo
     • Svenska
     • ไทย
     • Türkçe
     • Українська
     • Tiếng Việt
     • West-Vlams
     • Volapük
     • 中文

     • Τελευταία τροποποίηση 17:18, 13 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
