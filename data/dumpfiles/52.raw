   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                        Τεύτονες Ιππότες

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

           Για το μυθιστόρημα, δείτε: Τεύτονες
           Ιππότες (μυθιστόρημα).

   Οι Τεύτονες Ιππότες (πλήρης ονομασία
   Λατινικά: Ordo domus Sanctæ Mariæ Theutonicorum
   Hierosolymitanorum), είναι
   αποστρατιωτικοποιημένο Γερμανικό
   ιπποτικό τάγμα.

   Έχει την καταγωγή του στους Ναΐτες
   Ιππότες, ωστόσο η αφορμή για τη
   δημιουργία του ήταν παρόμοια με αυτή των
   Ιωαννιτών: το τάγμα δημιουργήθηκε
   αρχικά την περίοδο της Γ' Σταυροφορίας
   ως προσωπικό ενός νοσοκομείου που
   στήθηκε από Γερμανούς εμπόρους και
   προσκυνητές στην Άκρα, για να προσφέρει
   υπηρεσίες περίθαλψης και ξεκούρασης
   στους τραυματίες και ταλαιπωρημένους
   Γερμανούς που μετείχαν στην πολιορκία
   της πόλης. Με την κατάληψη της Άκρας, οι
   ιδρυτές του νέου Ξενώνα έλαβαν μια
   μόνιμη περιοχή στην Άκρα (το αρχικό
   πρόχειρο κτίσμα είχε στηθεί έξω από την
   πόλη στο στρατόπεδο των πολιορκητών)και
   υπό την κηδεμονία του δούκα Φρειδερίκου
   της Σουαβίας, άρχισαν να οργανώνονται σε
   κανονικό ιπποτικό τάγμα, το οποίο
   αναγνωρίστηκε σε χρόνο ρεκόρ αφού μόλις
   την επόμενη χρονιά ο πάπας αναγνώρισε το
   τάγμα ως ecclesiae Santa Mariae Hiersolymitanae Theutonicorum
   fratrum, αλλά στρατιωτικό-ιπποτικό τάγμα
   έγινε 7 χρόνια αργότερα, ακολουθώντας το
   παράδειγμα των Ναιτών, με τους οποίους
   διατηρούσαν στενούς δεσμούς και
   συνέχισαν να διατηρούν και στα επόμενα
   χρόνια. Το όνομα του τάγματος μετά τη
   στρατικοποίηση του (1198) διαμορφώθηκε σε
   Ordo domus Sancta Maria Τheutonicorum Ierosolimatanorum, δηλαδή
   "Τάγμα του γερμανικού οίκου
   (νοσοκομείου) της Αγίας Μαρίας των
   Ιεροσολύμων". Λόγω του ότι ήταν εθνικό
   τάγμα, δηλαδή αφορούσε μόνο στους
   Γερμανούς, σύντομα αναφερόταν απλώς ως
   "γερμανικό τάγμα", Deutscher Orden στη γλώσσα
   των Τευτόνων (η λέξη "Τεύτονας" είναι
   απλώς το όνομα των Γερμανών στη γλώσσα
   τους - Deutscher = γερμανικό). Ο ανθρωπιστικός
   χαρακτήρας του Τευτονικού Τάγματος
   επιβίωσε ακόμη λιγότερο απ' ότι των
   Ιωαννιτών και ουσιαστικά στη δεύτερη
   δεκαετία του περίφημου μαγίστρου,
   Χέρμαν φον Σάλτσα (Hermann von Salza, 1209-1239), είχε
   εξελιχθεί σε ένα αμιγώς στρατιωτικό
   τάγμα, ακόμη πιο ξεκάθαρα απ' ότι οι
   Ναΐτες (που είχαν πάντα πολύ
   περισσότερες οικονομικού χαρακτήρα
   υπηρεσίες).

   H παρουσία των Τευτόνων δεν ήταν τόσο
   ισχυρή στη Μ. Ανατολή όσο αυτή των Ναϊτών
   και των Ιωαννιτών, ωστόσο, η σημασία τους
   αναβαθμίστηκε δραματικά όταν ο φον
   Σάλτσα αναβαθμίστηκε σε πρίγκιπα της
   Αυτοκρατορίας και κατά την παραμονή του
   στους Αγίους Τόπους ήταν συνεχώς
   περιτριγυρισμένος από τους
   λευκοντυμένους ιππότες με τον
   ευδιάκριτο μαύρο σταυρό. Τον ίδιο καιρό
   οι Τεύτονες κυριάρχησαν στο κάστρο
   Μονφόρ, το οποίο κράτησαν για πέντε
   δεκαετίες, μέχρι την κατάκτηση του από
   τους μουσουλμάνους (1271). Γι' αυτό το
   διάστημα ήταν το αρχηγείο του τάγματος.
   Ταυτόχρονα, οι Τεύτονες είχαν αρχίσει να
   λαμβάνουν σημαντικές προσφορές σε γαίες
   στη Γερμανία, την Ιταλία αλλά και στην
   Ελλάδα.

   [IMG]
   [IMG]
   Ο μάγιστρος φον Σάλτσα

   Πίνακας περιεχομένων

     * 1 Οι Τεύτονες υπό ξένους ηγεμόνες
     * 2 Η "πορεία προς Ανατολάς" και η παρακμή
     * 3 Πηγές

          * 3.1 Εξωτερικοί σύνδεσμοι

[Επεξεργασία] Οι Τεύτονες υπό ξένους
ηγεμόνες

   Παρόλ' αυτά, οι Τεύτονες δεν είχαν την
   ίδια ισχύ στην Ουτρεμέρ που απολάμβαναν
   οι Ναΐτες και οι Ιωαννίτες - η λατινική Μ.
   Ανατολή ήταν πρωτίστως φραγκική και οι
   Γερμανοί χρειάζονταν τους δικούς τους
   "ιερούς τόπους". Η ευκαιρία για να
   επεκτείνουν την παρουσία τους στην
   Ευρώπη τους δόθηκε αρχικά με την κλήση
   από τον Ανδρέα Β' της Ουγγαρίας, που τους
   παραχώρησε περιουσία στην Τρανσυλβανία,
   με αντάλλαγμα τις υπηρεσίες στην άμυνα
   της ηγεμονίας του έναντι των επιδρομέων
   Κουμάνων. Οι Τεύτονες όμως δεν
   επιθυμούσαν να είναι υποτελείς κανενός
   ηγεμόνα και ζήτησαν από τον πάπα να τους
   απαλλάξει από το βασιλικό όρκο
   υποτέλειας στον Ανδρέα. Παράλληλα,
   επέδειξαν ιδιαίτερα αισχρή συμπεριφορά
   τόσο απέναντι στον ηγεμόνα που τους
   φιλοξενούσε όσο και, ιδιαίτερα στους
   υπηκόους του, που υποτίθεται ότι
   προστάτευαν. Σύντομα ο Ανδρέας,
   απηυδισμένος, τους έδιωξε κακήν-κακώς
   από την επικράτειά του. Όσοι απέμειναν
   και μαζί με άλλους Σάξωνες που ήλθαν
   αργότερα αποτέλεσαν τους Σάξωνες της
   Τρανσυλβανίας. Αυτοί αφού
   εγκαταστάθηκαν σε πόλεις κομβικά σημεία
   όπως το Σιμπίου, το Μπρασόβ και η
   Σιγκισιόρα κατάφεραν να ελέγξουν το
   εμπόριο. Η σημερινή μικρή μειονότητα
   Γερμανών στην Τρανσυλβανία εξακολουθεί
   να ασχολείται με το εμπόριο και να έλκει
   την καταγωγή της από τους σκληρούς
   Τεύτονες. Οι υπόλοιποι Τεύτονες που
   έφυγαν από την Τρανσυλβανία συνέχισαν
   να αναζητούν τη δική τους Ουτρεμέρ και
   σύντομα θα την έβρισκαν. Ο νέος
   «εργοδότης» τους ήταν ο Κονράδος, δούκας
   της Μαζοβίας, ο οποίος παρότι είχε
   ακούσει πολλά για το χαρακτήρα και την
   άπληστη φύση των Τευτόνων, τους κάλεσε
   να τον βοηθήσουν στην υποταγή των
   Πρώσσων, έχοντας ακούσει εξίσου πολλά
   για τις πολεμικές τους ικανότητες. Ο
   Κονράδος, που ήταν εθνικά Πολωνός,
   άνοιγε στην περίπτωση αυτή το κουτί της
   Πανδώρας για τους συμπατριώτες του, που
   για δύο αιώνες θα υπέφεραν πολλά από
   τους λευκοντυμένους Γερμανούς ιππότες.
   Οι Τεύτονες είδαν στην Πρωσία πολλές
   δυνατότητες και την ευκαιρία να
   απαλλαγούν από την "ενοχλητική"
   επικυριαρχία του ενός ή του άλλου
   ηγεμόνα και να δημιουργήσουν το δικό
   τους κράτος. Για το σκοπό αυτό, έλαβαν
   την άδεια του Γερμανού αυτοκράτορα (της
   κεφαλής της "Αγίας Ρωμαϊκής
   Αυτοκρατορίας"), και προχώρησαν με βάση
   το φέουδο που τους είχε παραχωρήσει ο
   Κονράδος στη Βορειοδυτική Πολωνία, στην
   κατάληψη της Πρωσίας. Οι τρομακτικές
   σφαγές, που είχαν ως αποτέλεσμα την
   εξολόθρευση της μεγάλης πλειονότητας
   των ντόπιων πληθυσμών, κράτησαν σχεδόν
   πενήντα χρόνια. Παρά τις παπικές
   παραινέσεις για εξασφάλιση
   περισσότερων πιστών μέσω προσηλυτισμού,
   οι Τεύτονες πολύ λίγο ενδιαφερόταν να
   φέρουν τους ντόπιους παγανιστές στο
   "δρόμο του Χριστού". Αντίθετα ως "άπιστοι"
   είχαν περισσότερη αξία, καθώς τους
   χρησιμοποιούσαν ως σκλάβους (οι
   χριστιανοί δεν μπορούσαν να έχουν
   χριστιανούς σκλάβους). Το 1309, το αρχηγείο
   του τάγματος μεταφέρθηκε και επίσημα
   στην Πρωσία, στο επιβλητικό "κόκκινο
   κάστρο" του Μαρίενμπουργκ, στα νότια του
   σημερινού Γκντάνσκ (Γερμανικά:Ντάντσιχ).
   Οι Τεύτονες είχαν εξολοθρεύσει η
   υποδουλώσει το σύνολο των ντόπιων, οπότε
   για να αποκτήσουν όπως όλα τα κράτη,
   υπηκόους, μετέφεραν στην Πρωσία πολλούς
   συμπατριώτες τους Γερμανούς εποίκους.
   Με τον τρόπο αυτό δημιούργησαν ένα
   πραγματικό κάστρο, μεγαλύτερο από
   εκείνο του έτερου ιπποτικού τάγματος,
   των Ιωαννιτών, που επίσης είχαν
   προχωρήσει σε παρόμοια κίνηση στα
   Δωδεκάνησα. Μία σειρά από κάστρα, που
   επανδρώνονταν από λίγους αδελφούς
   ιππότες και πολύ περισσότερους
   σεργέντους, ακόλουθους και μισθοφόρους,
   εξασφάλιζαν την προστασία του νεόκοπου
   κρατικού μορφώματος από τους "άπιστους"
   γείτονες, με τους οποίους οι Τεύτονες
   βρίσκονταν σε διαρκή πόλεμο.

[Επεξεργασία] Η "πορεία προς Ανατολάς" και η
παρακμή

   Ωστόσο, οι Τεύτονες ως καθαρά επεκτατική
   δύναμη, προσπάθησαν να απλώσουν την
   κυριαρχία τους πολύ περισσότερο. Η
   προσπάθεια τους έγινε γνωστή ως "drang nach
   osten", δηλαδή "πορεία προς Ανατολάς". Στο
   πλαίσιο αυτής, οι Τεύτονες απορρόφησαν
   το Λιβονικό (στελεχωμένο επίσης με
   Γερμανούς) "Τάγμα του Ξίφους", το οποίο
   έλεγχε περιοχές της Λιβονίας και της
   Εσθονίας, και στη συνέχεια η επιρροή
   τους εξαπλώθηκε ανατολικότερα, στη
   Βαλτική. Η επέκταση αυτή των Τευτόνων
   βοήθησε ώστε να αναπτυχθεί στη Βαλτική
   το εμπόριο μεταξύ των Γερμανικών πόλεων
   και να δημιουργηθεί μια συντεχνία-ένωση
   γνωστή ως Τευτονική Χάνσα. Η προσπάθεια
   για υποταγή ακόμη και του βασιλείου των
   Ρώσων (ηγεμονία του Νόβγκοροντ) απέτυχε,
   αφού ο περίφημος Ρώσος ηγεμόνας,
   Αλέξανδρος Νιέφσκι, επικεφαλής του
   στρατού του, κέρδισε μία αποφασιστική
   νίκη έναντι έναντι των Τευτόνων, το 1242,
   στην παγωμένη λίμνη Πέιπους, η οποία
   έμεινε γνωστή και ως Μάχη των Πάγων. Οι
   Τεύτονες συνέχισαν την προς Ανατολάς
   πολιτική τος, έχοντας εξασφαλίσει την
   υποστήριξη του Γερμανού αυτοκράτορα και
   της Καθολικής Εκκλησίας, με την
   προσπάθεια υποταγής της Λιθουανίας.
   Ωστόσο, η Λιθουανία ασπάστηκε το
   χριστιανισμό το 1386 και έτσι αφαίρεσε το
   πρόσχημα της "σταυροφορίας" από τους
   Τεύτονες. Αυτοί όμως δεν πτοήθηκαν και
   συνέχισαν τις επιχειρήσεις τους ενάντια
   στους Λιθουανούς. Οι τελευταίοι,
   συνασπισμένοι με τους Πολωνούς,
   συνέτριψαν τους Τεύτονες, στην περίφημη
   μάχη του Τάννενμπεργκ, η οποία σήμανε το
   τέλος των Τευτόνων ως επεκτατικής
   δύναμης. Η παρακμή του τάγματος ήταν
   πλέον ορατή και σύντομα - το 1466 -
   αναγκάστηκε να αποδεχτεί τα δικαιώματα
   των Πολωνών στη Δυτική Πρωσία. Ωστόσο,
   έμελλε το "κύκνειο άσμα" του τάγματος να
   είναι μιας ιστορικής σημασίας
   κίνηση:ένας μάγιστρος του τάγματος, ο
   Αλβέρτος του Βραδενβούργου, έγινε ο
   ιδρυτής και πρώτος Δούκας του Πρωσικού
   Δουκάτου, το οποίο μετά από μερικούς
   αιώνες έμελλε να εξελιχθεί στην
   κυριότερη γερμανική δύναμη. Άλλωστε υπό
   την Πρωσία ενώθηκαν για πρώτη φορά τα
   γερμανικά κρατίδια σε ένα έθνος, την 8η
   δεκαετία του 19ου αιώνα. Το τάγμα
   εξακολουθεί να υφίσταται, μέχρι σήμερα.

[Επεξεργασία] Πηγές

     * Περιοδικό Παγκόσμια Πολεμική Ιστορία,
       τεύχος 26

  [Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το
   θέμα
   Τεύτονες Ιππότες

           Σύνδεσμοι σχετικοί με το σημερινό
           Τάγμα των Τευτόνων Ιπποτών:

     * Website des Deutschen Ordens
     * Website des Deutschen Ordens in Deutschland
     * Website der Fachakademie für Sozialpädagogok der
       Deutschordensschwestern
     * Website der Familiaren des Deutschen Ordens in Italien
     * Website der Deutsch Ordens Werke

           Σύνδεσμοι σχετικοί με την ιστορία
           των Τευτόνων Ιπποτών:

     * Der Deutsche Orden: Entwicklung und Strukturen im Mittelalter
     * Die Quellen zur Geschichte des Deutschen Ordens in Preußen- Aufsatz
       von Jürgen Sarnowsky
     * Archivalien des Deutschmeisters (in Mergentheim) im Staatsarchiv
       Ludwigsburg (mit Online-Katalogen)
     * Website eines Angehörigen des Deutschen Ordens
     * Der Ordenstaat an der Ostsee

           Άλλοι σύνδεσμοι:

     * Deutschordensmuseum in Bad Mergentheim
     * Aktuelle Bilder der Burgen und Städte im ehemaligen Ordensland
       (Ostpreußen, Westpreußen, Danzig & Memelland)
     * 50 Burgen im Deutschordensland Preußen mit aktuellen Bildern (2007)
     * "Medieval-Crusader" - Darstellung und Nachbau der Rüstung eines
       Deutschordensritters um 1250, Bildmaterial zu verschiedenen Burgen

                      Στο άρθρο αυτό έχει
                      ενσωματωθεί κείμενο από το
                      άρθρο Teutonic Knights της
   Wikipedia-logo.png Αγγλόγλωσσης Βικιπαίδειας, η
                      οποία διανέμεται υπό την GNU FDL
                      και την CC-BY-SA 3.0.
                      (ιστορικό/συντάκτες).

   Ανακτήθηκε από
   "http://el.wikipedia.org/wiki/%CE%A4%CE%B5%CF%8D%CF%84%CE%BF%CE%BD%CE%B5%CF%82_%CE%99%CF%80%CF%80%CF%8C%CF%84%CE%B5%CF%82"
   Κατηγορίες: Ιστορία της Γερμανίας |
   Ιπποτικά τάγματα | Σταυροφορίες

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Afrikaans
     * Aragonés
     * مصرى
     * Azərbaycanca
     * Žemaitėška
     * Беларуская
     * Беларуская (тарашкевіца)
     * Български
     * Català
     * Česky
     * Cymraeg
     * Dansk
     * Deutsch
     * English
     * Esperanto
     * Español
     * Eesti
     * Euskara
     * Suomi
     * Français
     * Frysk
     * Galego
     * עברית
     * Hrvatski
     * Magyar
     * Italiano
     * 日本語
     * ქართული
     * 한국어
     * Latina
     * Limburgs
     * Lumbaart
     * Lietuvių
     * Latviešu
     * Македонски
     * Bahasa Melayu
     * Nederlands
     * ‪Norsk (nynorsk)‬
     * ‪Norsk (bokmål)‬
     * Occitan
     * Polski
     * Português
     * Română
     * Русский
     * Simple English
     * Slovenčina
     * Slovenščina
     * Shqip
     * Српски / Srpski
     * Svenska
     * ไทย
     * Türkmençe
     * Türkçe
     * Українська
     * Tiếng Việt
     * 中文

     * Τελευταία τροποποίηση 21:31, 24 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
