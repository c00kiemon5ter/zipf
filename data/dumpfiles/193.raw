   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

              Κωνσταντίνος Β΄ της Ελλάδας

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

                    Η ουδετερότητα αυτού του
                    άρθρου αμφισβητείται.
   Ambox scales.svg
                    Παρακαλούμε δείτε τη σχετική
                    συζήτηση στη σελίδα συζήτησης
                    του άρθρου.

   Κωνσταντίνος Β΄
   Κωνσταντίνος Β΄ της Ελλάδας
                     Βασιλιάς των Ελλήνων
   Περίοδος εξουσίας
   6 Μαρτίου, 1964 - 1 Ιουνίου, 1973
            Στέψη           6 Μαρτίου, 1964
                                 Αθήνα
       Προκάτοχος      Παύλος Α΄
         Διάδοχος        Κατάργηση Μοναρχίας
          Σύζυγος         Άννα-Μαρία
                                 Αλεξία
                                 Παύλος
         Επίγονοι        Νικόλαος
                                 Θεοδώρα
                                 Φίλιππος
   Βασιλικός Οίκος Οίκος του Γκλύξμπουργκ
          Πατέρας         Παύλος Α΄
           Μητέρα          Φρειδερίκη
                                 2 Ιουνίου 1940 (1940-06-02)
          Γέννηση         (70 ετών)
                                 Παλαιό Ψυχικό, Αθήνα,
                                 Ελλάδα

   Ο Κωνσταντίνος Β΄ (Αθήνα, 2 Ιουνίου 1940 - )
   υπήρξε Βασιλιάς των Ελλήνων από το 1964
   έως το 1967 (τυπικά έως το 1973 οπότε
   διενεργήθηκε το δημοψήφισμα της
   δικτατορίας) ενώ εξέπεσε οριστικά του
   αξιώματός του το 1974 με το δημοψήφισμα
   για τη μορφή του πολιτεύματος στην
   Ελλάδα στο οποίο ο Ελληνικός λαός
   επέλεξε με ποσοστό 69,2% την Αβασίλευτη
   Δημοκρατία, ως μορφή πολιτεύματος στην
   Ελλάδα. Από το 1967 ζούσε αυτοεξόριστος
   στην Ιταλία και το Ηνωμένο Βασίλειο.

   Πίνακας περιεχομένων

     * 1 Νεανικά χρόνια
     * 2 Οικογένεια
     * 3 Η περίοδος της Βασιλείας του

          * 3.1 Ιουλιανά
          * 3.2 Ο Κωνσταντίνος και η Δικτατορία
            της 21ης Απριλίου
          * 3.3 Το αντικίνημα της 13ης Δεκεμβρίου
          * 3.4 Βασιλιάς στο εξωτερικό
          * 3.5 Το τέλος της Δυναστείας
          * 3.6 Η πτώση της Χούντας
          * 3.7 Το Δημοψήφισμα για τη λύση του
            πολιτειακού

     * 4 Πρώην βασιλική περιουσία και
       δικαστικές προσφυγές
     * 5 Ιδιωτεύων τέως μονάρχης
     * 6 Υποσημειώσεις
     * 7 Εξωτερικοί δεσμοί

[Επεξεργασία] Νεανικά χρόνια

   Γεννήθηκε στο Παλαιό Ψυχικό στις 2
   Ιουνίου 1940 και γονείς του ήταν ο
   πρίγκιπας Παύλος της Ελλάδας, αδελφός
   και διάδοχος του τότε Βασιλέως των
   Ελλήνων Γεωργίου Β΄, και η πριγκίπισσα
   του Ανοβέρου, της Μεγάλης Βρετανίας και
   Ιρλανδίας, Πριγκίπισσα Διαδόχου
   Φρειδερίκη. Βαπτίστηκε στην Αθήνα με
   ανάδοχο τις Ένοπλες Δυνάμεις. Ο ίδιος
   μοναχογιός έχει δύο αδελφές την Σοφία
   και την Ειρήνη. Η αδελφή του Σοφία είναι
   η σημερινή Βασίλισσα της Ισπανίας. Η
   οικογένειά του ακολούθησε τη βασιλική
   οικογένεια που τις παραμονές της
   ναζιστικής προέλασης στην Αθήνα μαζί με
   την Κυβέρνηση και την ηγεσία των Ενόπλων
   Δυνάμεων της Χώρας μέσω Κρήτης
   κατέφυγαν στην Αίγυπτο όπου και
   σχημάτισαν τη λεγόμενη «Κυβέρνηση της
   Αιγύπτου» και τέθηκαν επικεφαλής
   ελληνικών ταγμάτων που μάχονταν στην
   Αφρική κατά του Άξονα. Αργότερα διέμεινε
   στη Νότια Αφρική. Επέστρεψαν στην Ελλάδα
   το 1946 με την παλινόρθωση της μοναρχίας
   και την επιστροφή του Βασιλέως Γεωργίου
   Β', ενώ ένα χρόνο αργότερα, μετά τον
   αιφνίδιο θάνατο του Γεωργίου, ο πατέρας
   του ανέβηκε στο θρόνο και ο Κωνσταντίνος
   ορίστηκε διάδοχος. Το 1955 του
   απονεμήθηκε, ο τίτλος του Δούκα της
   Σπάρτης και ένα χρόνο αργότερα άρχισε
   την εκπαίδευσή του στα Σώματα των
   Ενόπλων Δυνάμεων τελειώνοντας τρείς (3)
   στρατιωτικές σχολές σε δύο (2) χρόνια. Το
   1960 σε ηλικία 20 ετών συμμετείχε στους
   Ολυμπιακούς αγώνες της Ρώμης, όπου
   κέρδισε χρυσό μετάλλιο στην ιστιοπλοΐα,
   έχοντας υπόψη βέβαια ότι το σκάφος του
   το χειρίζονταν και άλλοι και όχι μόνο
   εκείνος.

                                       Ολυμπιακό μετάλλιο
                                         Ιστιοπλοΐα
                                         Ολυμπιακοί      Campione
                                          αγώνες 1960        olimpico
                                               Ρώμη
                                           Χρυσό μετάλλιο

[Επεξεργασία] Οικογένεια

   Παντρεύτηκε τον Σεπτέμβριο του 1964 στην
   Αθήνα τη μικρότερη κόρη του Βασιλιά
   Φρειδερίκου της Δανίας, Πριγκίπισσα
   Άννα- Μαρία (γεν. 30 Αυγούστου 1946 Ανάκτορα
   Αμαλίενμποργκ, Κοπεγχάγη) και απέκτησαν
   πέντε παιδιά:

     * την Πριγκίπισσα Αλεξία της Ελλάδας
       (γεν. 10 Ιουλίου 1965 στο Μόν Ρεπό,
       Κέρκυρα) που παντρεύτηκε στις 9
       Ιουλίου στο Λονδίνο τον Κάρλος
       Μοράλες Κιντάνα και απέκτησαν τρία
       παιδιά:

          * Αρριέτα Μοράλες (γεν. 24 Φεβρουαρίου
            2002, Βαρκελώνη)
          * Άννα Μαρία Μοράλες (γεν. 15 Μαΐου 2003,
            Βαρκελώνη)
          * Κάρλος Μοράλες (γεν. 30 Ιουλίου 2005,
            Βαρκελώνη)

     * τον Πρίγκιπα Παύλο (γεν. 20 Μαΐου 1967,
       Ανάκτορα Τατοΐου,Αθήνα) που
       παντρεύτηκε στις 1 Ιουλίου 1995 στο
       Λονδίνο τη Μαρί Σαντάλ Μίλλερ και
       απέκτησαν τέσσερα παιδιά:

          * τη Μαρία Ολυμπία (γεν. 25 Ιουλίου 1996,
            Νέα Υόρκη)
          * τον Κωνσταντίνο Αλέξιο (γεν. 29
            Οκτωβρίου 1998, Νέα Υόρκη)
          * τον Αχχιλέα Ανδρέα (γεν. 12 Αυγούστου
            2000, Νέα Υόρκη)
          * τον Οδυσσέα Κίμωνα 14 Σεπτεμβρίου
            2004, Λονδίνο)

     * τον Πρίγκιπα Νικόλαο (γεν. 1 Οκτωβρίου
       1969, Ρώμη) με Πτυχίο Bachelor's στις Διεθνείς
       Σχέσεις από το Πανεπιστήμιο Brown των
       ΗΠΑ. Ο Νικόλαος υπηρέτησε στο
       Βρετανικό Στρατό, στο τάγμα της
       Βασιλικής Φρουράς των Σκωτών
       Δραγόνων. Εργάστηκε στις εταιρείες
       Μέσων Μαζικής Ενημέρωσης Metromedia και Fox
       News και στον οικονομικό οργανισμό NatWest
       Markets Foreign Exchange Options του Λονδίνου. Από το
       1998 είναι υπεύθυνος του προσωπικού
       Γραφείου του πατέρα του. Είναι μέλος
       της Επιτροπής Round Square Conference of Schools, της
       Διοικητικής Επιτροπής του Ελληνικού
       Κολλεγίου του Λονδίνου και του
       Διοικητικού Συμβουλίου του Ιδρύματος
       «Άννα-Μαρία».
     * την Θεοδώρα (γεν. 9 Ιουνίου 1983, Λονδίνο),
       που το 2004 τελείωσε τις σπουδές της στο
       Πανεπιστήμιο Northeastern, στην Βοστόνη και
       σήμερα σπουδάζει στο Πανεπιστήμιο
       Βrown, στο Ρόουντ Άιλαντ, στις Η.Π.Α.,
       θεατρικές σπουδές.
     * τον Φίλιππο (γεν. 26 Απριλίου 1986,
       Λονδίνο), που από το 2004 σπουδάζει στο
       Πανεπιστήμιο Georgetown στην Ουάσιγκτον
       Διεθνείς σχέσεις

[Επεξεργασία] Η περίοδος της Βασιλείας του

   Στις 6 Μαρτίου του 1964 ο Βασιλιάς Παύλος
   πέθανε από καρκίνο και τον διαδέχτηκε
   στο θρόνο ο 24χρονος Κωνσταντίνος ως
   Βασιλεύς των Ελλήνων Κωνσταντίνος Β΄
   (ενώ ορισμένοι τον αριθμούσαν ΙΓ΄ ως
   δήθεν συνεχιστή των Βυζαντινών
   Αυτοκρατόρων). Αν και δημοφιλής
   θεωρήθηκε νέος, άπειρος και
   ευρισκόμενος υπό την ισχυρή επιρροή της
   μητέρας του Βασίλισσας Φρειδερίκης. Το
   Σεπτέμβριο του ίδιου χρόνου παντρεύτηκε
   την πριγκίπισσα της Δανίας Άννα–Μαρία,
   αδελφή της μετέπειτα Βασίλισσας της
   Δανίας Μαργαρίτας Β΄.

   Η πολιτική κατάσταση εκείνη την περίοδο
   ήταν ιδιαίτερα πολωμένη μεταξύ του
   Πρωθυπουργού και αρχηγού της Ενώσεως
   Κέντρου Γεωργίου Παπανδρέου και του
   αρχηγού της Ε.Ρ.Ε. Παναγιώτη
   Κανελλόπουλου, ο οποίος ουσιαστικά
   υποκαθιστούσε τον αυτοεξόριστο ιδρυτή
   του κόμματος Κωνσταντίνο Καραμανλή.

  [Επεξεργασία] Ιουλιανά

   Αν και αρχικά είχε δοθεί η εικόνα της
   αγαστής συνεργασίας μεταξύ του νεαρού
   μονάρχη και του γέροντα Πρωθυπουργού, το
   σκηνικό αυτό ανατράπηκε σύντομα με την
   παρέμβαση αυλικών συμβούλων, που
   προέτρεπαν τον Κωνσταντίνο να κρατήσει
   τον πλήρη έλεγχο του στρατού όταν ο
   Γεώργιος Παπανδρέου αποφάσισε, και
   ολόκληρο το υπουργικό συμβούλιο
   ενέκρινε, την αντικατάσταση του αρχηγού
   του ΓΕΣ Γεννηματά. Στο στράτευμα
   κυριαρχούσαν αξιωματικοί, οι οποίοι
   είχαν συμμετάσχει στον Εμφύλιο πόλεμο
   και διατηρούσαν στενές επαφές με τον
   παλαιό κρατικό μηχανισμό. Όταν ο
   Γεώργιος Παπανδρέου προσπάθησε να
   αποστρατεύσει μερικούς από αυτούς
   συνάντησε τη σθεναρή αντίσταση των
   Ανακτόρων. Το Μάιο του 1965 ο Πρωθυπουργός
   αποφάσισε την αποπομπή του Υπουργού
   Εθνικής Αμύνης, βασικού χρηματοδότη του
   αλλά και έντονα φιλομοναρχικού, Πέτρου
   Γαρουφαλλιά αναλαμβάνοντας ο ίδιος το
   Υπουργείο. Ο Βασιλιάς με πρόσχημα την
   εκδικαζόμενη τότε υπόθεση "ΑΣΠΙΔΑ", στην
   οποία φερόταν να εμπλέκεται ο γιος του
   Πρωθυπουργού, Ανδρέας Παπανδρέου,
   απέφευγε να δεχτεί σε ακρόαση τον
   Πρόεδρο της Κυβέρνησης αρνούμενος, κατά
   παραβίαση του Συντάγματος, την απόφασή
   του για ανάληψη από τον ίδιο του Υ.Ε.Α.
   Τότε ξέσπασε κρίση μεταξύ των δύο ανδρών
   συνοδευόμενη από ανταλλαγή οξέων
   επιστολών. Τελικά ο Γεώργιος Παπανδρέου
   ανέβηκε στα Ανάκτορα στις 15 Ιουλίου 1965
   και κατόπιν έντονης λογομαχίας υπέβαλε
   προφορικά την παραίτησή του. Λίγο
   αργότερα ο Κωνσταντίνος όρκισε την
   πρώτη κυβέρνηση των "Αποστατών", με
   πρόεδρο τον ακαδημαϊκό και μέχρι τότε
   Πρόεδρο της Βουλής Γεώργιο Αθανασιάδη –
   Νόβα, ανοίγοντας ένα μακρύ κύκλο
   πολιτικής κρίσης και αστάθειας με
   συνεχή εναλλαγή κυβερνήσεων.

   Η πολιτική των Ανακτόρων στη διάρκεια
   των Ιουλιανών ήταν η στήριξη
   κυβερνήσεων αποτελούμενων από στελέχη
   της Ενώσεως Κέντρου τα οποία είχαν
   αποστατήσει, προκειμένου να αποτραπούν
   οι εκλογές, που κατά πάσα πιθανότητα θα
   επανέφεραν στην εξουσία τον Παπανδρέου.
   Ο Παναγιώτης Κανελλόπουλος, αρχηγός της
   Ε.Ρ.Ε., που είχε στηρίξει την Αποστασία
   και τις βασιλικές επιλογές ανέφερε για
   τους αποστάτες βουλευτές της Ε.Κ: «Το
   χειρότερον... είναι ότι η απόσπασις των
   αναγκαίων βουλευτών... έγινε με εξαγοράν
   συνειδήσεων... με τον υπουργικόν θώκον ή
   και με άλλα ακατανόμαστα μέσα...».

   Η καταψήφιση από τη Βουλή της κυβέρνησης
   Νόβα ανάγκασε στο σχηματισμό κυβέρνησης
   υπό τον, παλιό Υπουργό της Κυβέρνησης
   του Βουνού, Ηλία Τσιριμώκο, η οποία
   επίσης καταψηφίστηκε. Τρίτη στη σειρά
   κυβέρνηση ήταν αυτή του Στέφανου
   Στεφανόπουλου, που κατάφερε να λάβει
   ψήφο εμπιστοσύνης και παρέμεινε έως το
   Δεκέμβριο του 1966. Πριν όμως του δωθεί το
   πρωθυπουργικό αξίωμα, Ο Στ.
   Στεφανόπουλος είχε σχολιάσει τα
   γεγονότα της Αποστασίας λέγοντας (23.7.65):
   "Αυτό το οποίον εγένετο, αποτελεί
   έγκλημα κατά του κόμματος, κατά της
   Δημοκρατίας, κατά των εθνικών
   συμφερόντων." Και πρόσθετε, καταλυτικά:
   "Οι βασιλείς διαιρούν, είναι
   αναμφισβήτητον και δεδομένον!"(9.8.65).

   Εντωμεταξύ το αντιμοναρχικό ρεύμα
   μεγάλωνε καθοδηγούμενο από τον αρχηγό
   της Ενώσεως Κέντρου, το γιο του Ανδρέα
   και πολλά στελέχη του κεντρώου και
   αριστερού χώρου. Οι φήμες για την
   επιβολή δικτατορίας αύξαναν και
   συζητούνταν ευρέως ακόμη και εντός του
   Κοινοβουλίου. Υπήρχε η αίσθηση πως το
   πραξικόπημα θα υποκινούνταν από το
   Βασιλιά και θα περιελάμβανε ανώτατους
   αξιωματικούς πιστούς στο στέμμα. Αυτή η
   θεωρία υποστηρίζεται από αρκετούς
   σύγχρονους ερευνητές. Το Δεκέμβριο του
   1966, κατόπιν συμφωνίας των δύο κυρίαρχων
   πολιτικών δυνάμεων, ανατέθηκε εντολή
   σχηματισμού κυβέρνησης στο διοικητή της
   Εθνικής Τραπέζης Ιωάννη Παρασκευόπουλο
   με σκοπό τη διενέργεια εκλογών το Μάιο
   του 1967. Στις 4 Απριλίου, μετά την
   παραίτηση Παρασκευόπουλου, δόθηκε
   εντολή σχηματισμού κυβέρνησης στον
   Παναγιώτη Κανελλόπουλο. Η ενέργεια αυτή
   του Βασιλιά χαρακτηρίστηκε
   πραξικοπηματική από τον Παπανδρέου και
   ο ίδιος ο μονάρχης "κομματάρχης της
   Ε.Ρ.Ε.". Με δεδομένη την καταψήφιση της
   κυβέρνησης Κανελλόπουλου από τη Βουλή
   προκηρύχθηκαν εκλογές για τις 28 Μαΐου.

  [Επεξεργασία] Ο Κωνσταντίνος και η
  Δικτατορία της 21ης Απριλίου

   Τη νύχτα της 20ης προς 21η Απριλίου 1967
   εκδηλώθηκε το στρατιωτικό πραξικόπημα.
   Η αναποφασιστικότητα του Κωνσταντίνου
   τη νύχτα του πραξικοπήματος
   αντικατοπτρίζεται στις τηλεφωνικές
   συνομιλίες του από τα θερινά Ανάκτορα
   του Τατοΐου, όπου διέμενε. Στις 2.30,
   ξύπνησε από το τηλεφώνημα του Αθανασίου
   Σπανίδη, απόστρατου ναυάρχου, ο οποίος
   βρισκόταν στο ναύσταθμο της Σαλαμίνας. Ο
   Σπανίδης, αφού ενημέρωσε το Βασιλιά για
   τα γεγονότα, εισηγήθηκε απόπλου του
   στόλου για την Κρήτη και το σχηματισμό
   εκεί νόμιμης κυβέρνησης. Στη συνέχεια
   τηλεφώνησε στον Κωνσταντίνο ο υπουργός
   Δημοσίας Τάξεως, Γεώργιος Ράλλης, από το
   κέντρο αμέσου δράσεως της Χωροφυλακής,
   στο Μαρούσι. Και αυτός με τη σειρά του
   εισηγήθηκε να μετακινηθούν από την
   επαρχία νομιμόφρονες στρατιωτικές
   δυνάμεις κυρίως της αεροπορίας, όπου οι
   κινηματίες δεν είχαν ερείσματα, όσο
   υπήρχε ακόμη χρόνος. Και στις δύο
   περιπτώσεις ήταν κατηγορηματικά
   αντίθετος, θέλοντας να αποφύγει την
   αιματοχυσία και να μάθει τα κίνητρα των
   πραξικοπηματιών.

   Έτσι, όταν στις 5.30 το πρωί δέχτηκε τους
   επικεφαλής, Γεώργιο Παπαδόπουλο,
   Στυλιανό Παττακό και Νικόλαο Μακαρέζο,
   οι συνομιλίες του ήταν
   διαπραγματευτικού χαρακτήρα και
   περιορίστηκαν στη σύνθεση της νέας
   δικτατορικής κυβέρνησης, γνωστής ως η
   Χούντα των Συνταγματαρχών.

   Μετά από επιμονή του Κωνσταντίνου,
   μπόρεσε και συνομίλησε με τον
   Πρωθυπουργό Π. Κανελλόπουλο, που ήταν
   κρατούμενος στο Πεντάγωνο. Ο
   Κανελλόπουλος δεν μπόρεσε να προτείνει
   μια σοβαρή και πραγματοποιήσιμη λύση.
   ΄Ετσι, ο Κωνσταντίνος, ακολούθησε τη
   συμβουλή του τρίτου συνομιλητή του,
   Σπύρου Μαρκεζίνη, αρχηγού ενός μικρού
   συντηρητικού κόμματος, να επιδιώξει τη
   συνδιαλλαγή μαζί τους. Προσπάθησε να
   δηλώσει την αντίθεσή του προς αυτούς,
   όταν κατά την φωτογράφιση της
   "επαναστατικής" κυβέρνησης,
   φωτογραφήθηκε μαζί τους σκυθρωπός, αντί
   για χαμογελαστός ως συνήθως. Αργότερα, ο
   Κωνσταντίνος αν και εξήγησε το κίνητρο
   της φωτογράφισης, παραδέχθηκε ότι δεν
   πέτυχε τον σκοπό της.

   Στην προσφώνησή του της 26ης Απριλίου 1967,
   για το νέο καθεστώς της Χούντας των
   Συνταγματαρχών δήλωσε: "Είμαι βέβαιος
   ότι με την ευχήν του Θεού, με την
   προσπάθειαν υμών και προπαντός με την
   βοήθειαν του λαού, θα επιτευχθή ταχέως η
   οργάνωσις Κράτους Δικαίου, μιας αληθούς
   και υγιούς Δημοκρατίας".

   Ωστόσο, τήρησε στάση επιφυλακτική
   απέναντί τους, καθώς μια δικτατορία
   μικρομεσαίων αξιωματικών είχε
   ιδεολογικά χαρακτηριστικά κατά της
   αστικής τάξης, την οποία ο θεσμός της
   Βασιλείας εκπροσωπούσε. Σε ταξίδι του
   στην Αμερική για να συναντηθεί με τον
   Πρόεδρο Τζόνσον, λίγους μήνες αργότερα,
   σε ερώτηση δημοσιογράφων για την
   κυβέρνησή του, ο Κωνσταντίνος απάντησε
   "δεν είναι κυβέρνησίς μου", προκαλώντας
   την δυσαρέσκεια των "σκληρών" της
   Χούντας.

  [Επεξεργασία] Το αντικίνημα της 13ης
  Δεκεμβρίου

   Κύριο άρθρο: Αντικίνημα της 13ης
   Δεκεμβρίου

   Στις 13 Δεκεμβρίου ο Βασιλιάς
   συνοδευόμενος από μέλη της οικογένειάς
   του και τον Πρωθυπουργό Κ. Κόλλια,
   αποπειράθηκε Αντικίνημα. Στην αρχή
   κατευθύνθηκε προς τη Θεσσαλονίκη, όπου
   στη διαδρομή, πληροφορήθηκε ότι οι
   Χουντικές δυνάμεις συνέλαβαν τους
   αξιωματικούς του κινήματός του.
   Προσγειώθηκε στη Καβάλα και προσπάθησε
   να ανασυντάξει τις δυνάμεις του, με
   στόχο την ανατροπή της δικτατορίας. Αλλά
   ενώ το Ναυτικό και η Αεροπορία
   συντάχτηκαν και παρέμεναν μαζί του, ο
   Στρατός παρέμεινε πιστός στη Χούντα. Ο
   Κωνσταντίνος θέλοντας να αποφύγει την
   αιμοτοχυσία και την αποδιοργάνωση των
   Ενόπλων Δυνάμεων σε περίοδο κρίσης με
   την Τουρκία εγκατέλειψε την προσπάθεια
   και αναχώρησε, μαζί με όσους τον
   συνόδευαν, στη Ρώμη. Αμέσως μετά ο
   Παπαδόπουλος ανέλαβε Πρωθυπουργός,
   διορίζοντας το στρατηγό Γεώργιο Ζωιτάκη
   Αντιβασιλέα.

  [Επεξεργασία] Βασιλιάς στο εξωτερικό

   Αφού εγκατέλειψε την Ελλάδα, ο
   Κωνσταντίνος θέλησε αρχικά να
   αποστασιοποιηθεί από τους
   συνταγματάρχες. Δήλωνε επανειλημμένως
   ότι πλαστογράφησαν την υπογραφή του και
   ότι τον εκβίαζαν απειλώντας τον για τη
   ζωή των μελών της οικογένειάς του.
   Επίσης δήλωνε ότι εξέφρασε εξ αρχής την
   αντίθεσή του στο πραξικόπημα ποζάροντας
   συνοφρυωμένος στη φωτογραφία
   ορκωμοσίας της χουντικής κυβέρνησης, σε
   αντίθεση με τη συνήθη πρακτική του να
   ποζάρει χαμογελαστός, και ότι μέσω αυτής
   της φωτογραφίας έστελνε το μήνυμα της
   δυσαρέσκειάς του στον ελληνικό λαό.

   Πολλοί υποστηρίζουν ότι η αρχική
   δυσφορία του Κωνσταντίνου προς τους
   πραξικοπηματίες, οφειλόταν στο γεγονός
   ότι εμπόδισαν στην πραγματοποίηση άλλου
   πραξικοπήματος, σχεδιασμένου να
   εκτελεστεί από τους στρατηγούς και στο
   οποίο ο Κωνσταντίνος θα είχε μεγαλύτερο
   έλεγχο. Ο στρατηγός Σόλων Γκίκας,
   ιδρυτής του ΙΔΕΑ και υπουργός Δημοσίας
   Τάξεως στην κυβέρνηση Καραμανλή, το 1974
   ανέφερε: «Οι στρατηγοί ετοίμαζαν το δικό
   τους πραξικόπημα... που θα γινόταν για
   λογαριασμό του βασιλέως και των
   συντηρητικών». Άλλωστε, ο ίδιος ο
   Κωνσταντίνος τον Οκτώβριο του 1966 είχε
   πει: «Είμαι έτοιμος να αναστείλω μερικά
   άρθρα του Συντάγματος, αν χρειασθή ­
   δηλαδή, αν χρειασθή κατά την γνώμη μου,
   θα το κάνω για να σώσω την Ελλάδα».

   Από την άλλη μεριά, εξακολούθησε να
   εισπράττει τη βασιλική επιχορήγηση έως
   το 1973 και επιπλέον απέστειλε στον
   Γ.Παπαδόπουλο συγχαρητήριο τηλεγράφημα
   "επί τη διασώσει", μετά την αποτυχημένη
   απόπειρα εναντίον του από τον Αλέκο
   Παναγούλη. Κατά τη διάρκεια του επόμενου
   έτους η χούντα διαπραγματεύτηκε με τον
   Κωνσταντίνο μέσω μεσαζόντων τους όρους
   για να επιστρέψει στην Ελλάδα. Αλλά ο
   Κωνσταντίνος επέμενε στην πλήρη
   αποκατάσταση των συνταγματικών
   δικαιωμάτων του ως προϋπόθεση, γεγονός,
   που δεν έβρισκε σύμφωνο τον Παπαδόπουλο.
   Αντ' αυτού το καθεστώς εκπόνησε ένα νέο
   Σύνταγμα τον Νοέμβριο του 1968, που
   διατήρησε το θεσμό της μοναρχίας αλλά
   τον απογύμνωσε της ισχύος του και
   προέβλεπε μόνιμη αντιβασιλεία έως ότου
   επέλεγε να δεχτεί ο Κωνσταντίνος τη νέα
   κατάσταση. Αυτό συνεχίστηκε έως το 1972,
   όταν ο Παπαδόπουλος απομάκρυνε το
   Ζωιτάκη και έγινε ο ίδιος Αντιβασιλέας.

   Στις 3 Ιουλίου 2006 η εφημερίδα
   Ελευθεροτυπία δημοσίευσε σημαντικά νέα
   στοιχεία^[1] που αποδεικνύουν ότι η
   εικόνα του βασιλέα που μάχεται στην
   εξορία για την αποκατάσταση της
   δημοκρατίας στην πατρίδα του και τηρεί
   εχθρική στάση προς τους πραξικοπηματίες
   είναι ένας μύθος. Αυτό το μύθο, μαζί με
   τον ισχυρισμό ότι τον εκλιπαρούσε η
   χούντα να επιστρέψει αλλά αυτός
   αρνιόταν, καλλιεργεί συστηματικά μέχρι
   σήμερα και ο ίδιος ο τέως βασιλιάς σε
   συνεντεύξεις του. Τα νέα στοιχεία, που
   προέρχονται από τις αποχαρακτηρισμένες
   αναφορές Γερμανών και Αμερικανών
   αξιωματούχων προς τα προϊστάμενα
   υπουργεία των χωρών τους και δεν
   επιδέχονται αμφισβήτηση, δείχνουν
   αντίθετα ένα Κωνσταντίνο που δέχεται να
   επιστρέψει υπό οποιουσδήποτε όρους. Τα
   έγγραφα ερευνήθηκαν συστηματικά από τον
   καθηγητή Ιστορίας του Πανεπιστημίου της
   Κοπεγχάγης Μόενς Πελτ στη μελέτη του
   Προσδένοντας την Ελλάδα στη Δύση (Tying Greece
   to the West)^[2] και σε αυτή τη μελέτη βασίζεται
   και το σχετικό άρθρο της Ελευθεροτυπίας.
   Από τα αποχαρακτηρισμένα έγγραφα
   προκύπτει ότι ο Κωνσταντίνος
   προσπαθούσε να επικοινωνήσει με τη
   χούντα και ιδιαίτερα με τον Παπαδόπουλο
   μέσω του Γερμανού και του Αμερικανού
   πρέσβη στην Ελλάδα για να καταστήσει
   σαφές ότι:

     * Ήταν πρόθυμος να επιστρέψει άνευ όρων
       στην Ελλάδα και να συγκυβερνήσει με
       τους πραξικοπηματίες. Δεχόταν
       μάλιστα, όταν επιστρέψει, να τεθεί υπό
       εικοσιτετράωρη καθημερινή επιτήρηση
       από ανθρώπους έμπιστους της χούντας.
     * Ήταν αντίθετος με κάθε διεθνή πίεση
       προς τη χούντα για αποκατάσταση των
       δημοκρατικών θεσμών. Στις πιέσεις
       αυτές συμπεριλαμβάνονταν η αποπομπή
       της Ελλάδας από το Συμβούλιο της
       Ευρώπης και η διακοπή της
       αμερικανικής στρατιωτικής βοήθειας. Ο
       Κωνσταντίνος προσφερόταν μάλιστα να
       εργαστεί για την αναστολή κάθε
       διεθνούς κριτικής εναντίον της
       επανάληψης της αμερικανικής
       στρατιωτικής βοήθειας. Χαρακτήρισε
       «αντιπατριωτική πράξη» κάθε τέτοια
       κριτική από Έλληνες.
     * Αποδεχόταν το χουντικό Σύνταγμα του
       1968 και το θεωρούσε ως ένα
       ικανοποιητικό πλαίσιο άσκησης των
       πολιτικών ελευθεριών.
     * Δεν σκόπευε να αποκαταστήσει τους
       αξιωματικούς που είχαν υποστηρίξει
       τον ίδιο στο λεγόμενο αντιπραξικόπημα
       του Δεκεμβρίου 1967.
     * Επιδίωκε συνάντηση με τον Παπαδόπουλο
       εκτός Ελλάδας για το διακανονισμό της
       επιστροφής του.

  [Επεξεργασία] Το τέλος της Δυναστείας

   Μέχρι το 1973 το στρατιωτικό καθεστώς είχε
   καταστεί ανυπόφορο. Σε συνέντευξή του
   στην εφημερίδα "Βραδυνή" , o Κωνσταντίνος
   Γ. Καραμανλής δήλωνε ότι μόνη λύση είναι
   η επιστροφή του Κωνσταντίνου στην
   Ελλάδα και η ανάθεση σχηματισμού της
   κυβέρνησης σε πολιτικούς, και προκήρυξη
   εκλογών. Την ίδια εποχή, τέλη Μαΐου,
   ανώτεροι αξιωματικοί του, κατά ένα
   μεγάλο μέρος φιλοβασιλικού, Ελληνικού
   Ναυτικού, οργάνωσαν το Κίνημα του
   Ναυτικού, στο οποίο δεν αναμείχθηκε ο
   Κωνσταντίνος. Ο Παπαδόπουλος
   εκδικούμενος προέβη στην ανακήρυξη της
   Ελλάδας σε "Προεδρική Δημοκρατία", στις 1
   Ιουνίου 1973, απόφαση που επιβεβαιώθηκε
   από ένα δημοψήφισμα τον Ιούλιο. Πριν το
   δημοψήφισμα εκδηλώθηκε μεγάλη
   εκστρατεία της δικτατορίας υπέρ του ΝΑΙ
   (εναντίον δηλαδή της μοναρχίας) και
   κανένα πολιτικό κόμμα δεν το αναγνώρισε.

   Στις 1 Ιουνίου 1973 έπαψε, και τυπικά, ο
   Κωνσταντίνος να είναι Βασιλιάς των
   Ελλήνων. Οι πολιτικοί δεν αναγνώρισαν
   την αλλαγή του πολιτεύματος και δήλωσαν
   , με σύμφωνη γνώμη του Κωνσταντίνου, τη
   διεξαγωγή Δημοψηφίσματος, για τη μορφή
   του πολιτεύματος, όταν αποκατασταθεί η
   Δημοκρατία στην Ελλάδα.

   Ο Παπαδόπουλος ανέλαβε καθήκοντα
   Προέδρου διορίζοντας ταυτόχρονα μία
   κυβέρνηση πολιτικών προσώπων με
   επικεφαλής τον παλαιό αρχηγό του
   Κόμματος των Προοδευτικών Σπυρίδωνα
   Μαρκεζίνη, σκοπεύοντας σε
   φιλελευθεροποίηση του καθεστώτος. Το
   Νοέμβριο όμως του 1973, μετά τα γεγονότα
   της Νομικής και του Πολυτεχνείου, ο
   Παπαδόπουλος ανατράπηκε από τον
   ταξίαρχο Δημήτριο Ιωαννίδη, τον
   αποκαλούμενο "αόρατο δικτάτορα", και στη
   θέση του τοποθετήθηκε ο στρατηγός
   Φαίδων Γκιζίκης.

  [Επεξεργασία] Η πτώση της Χούντας

   Η εισβολή του Αττίλα στην Κύπρο τον
   Ιούλιο του 1974 και τα επακόλουθα γεγονότα
   οδήγησαν στην πτώση της δικτατορίας.
   Σύμφωνα με τον Λεωνίδα Παπάγο^[3],(στο
   βιβλίο του «Σημειώσεις 1967 -1977»), λόγω της
   κρίσιμης κατάστασης, ο Κωνσταντίνος
   πήρε ένα διαμέρισμα στο ξενοδοχείο
   Κλάριτζες, ώστε να είναι ευκολότερα
   προσιτός σε όποιον ζητούσε να τον δει
   και να έχει μεγαλύτερη ευχέρεια για
   τηλεφωνικές επαφές. Εκεί έμαθε στις 23
   Ιουλίου 1974 τη πτώση της Χούντας. Αμέσως
   τηλεφώνησε τον Κωνσταντίνο Καραμανλή ,
   στο Παρίσι, για να του μεταδώσει ότι
   έπεσε η Χούντα και τι ο Φαίδων Γκιζίκης
   κάλεσε πολιτικο-στρατιωτικό συμβούλιο.

   Το απόγευμα τηλεφώνησε ο Καραμανλής, και
   έδωσε την πληροφορία ότι ανατέθηκε ο
   σχηματισμός κυβέρνησης στους
   Κανελλόπουλο και Μαύρο. «Κατά τα
   φαινόμενα», πρόσθεσε, «μόνο εσείς και
   εγώ μένουμε έξω».

   Το βράδυ, νέο τηλεφώνημα του Καραμανλή
   στον Κωνσταντίνο. Η τηλεφωνήτρια
   ανήγγειλε «Ο πρόεδρος της Ελλάδας είναι
   στο τηλέφωνο». «Tι θα κάνω, Μεγαλειότατε!
   Με πήραν στο τηλέφωνο ο Γκιζίκης και ο
   Αβέρωφ και μου ζήτησαν να γυρίσω αμέσως»
   λέει ο Καραμανλής και συνεχίζει σε
   νευρική, μάλλον, κατάσταση «δεν ξέρω τι
   να κάνω, αλλά ούτε έχω και μέσον να πάω
   αμέσως στην Ελλάδα».(Εκ των υστέρων
   λύθηκε το πρόβλημα αυτό, γιατί ο Γάλλος
   Πρόεδρος Ζισκάρ ντε Εστέν διέθεσε το
   αεροπλάνο του). «Θα επιστρέψω στην
   Ελλάδα» είπε ο Καραμανλής «και θα δώσω
   συνταγματικήν λύσιν και θα γυρίσετε. Έως
   τώρα δεν έθεσα ζήτημα θεσμού εις την
   Χούντα δια να μην δημιουργηθούν
   αντιδράσεις. Μόλις φθάσω, θα το θέσω και
   παρακαλώ να είστε στο τηλέφωνο δια να
   σας ειδοποιήσω να γυρίσετε και να
   ορκιστή η κυβέρνησις ενώπιον του
   νομίμου αρχηγού του κράτους».

   Ο Κωνσταντίνος του δήλωσε ότι είναι
   έτοιμος να προσφέρει τις υπηρεσίες του
   και τέλος είπε στον Καραμανλή «..το έργο
   που αναλαμβάνετε είναι δυσκολότατον και
   θα κάνω ότι μπορώ να σας βοηθήσω. Ο Θεός
   μαζί σας» . Ο Καραμανλής συγκινημένος
   έκλεισε τη συνομιλία λέγοντας «Εκτιμώ
   βαθύτατα όσα μου λέτε, Μεγαλειότατε, και
   θα σας πάρω το βράδυ στο τηλέφωνο».

   Ουδεμία τηλεφωνική κλήση ήλθε από την
   Αθήνα ποτέ και έκτοτε δε, απέφυγε κάθε
   προσωπική επαφή με τον Κωνσταντίνο. Στην
   τηλεφωνική αυτή συνδιάλεξη ήταν παρών
   και ο ευρισκόμενος στο Παρίσι
   διευθυντής της Βραδυνής, Αθανασιάδης,
   που το είπε λίγες ημέρες πριν τη
   δολοφονία του.

  [Επεξεργασία] Το Δημοψήφισμα για τη λύση
  του πολιτειακού

   Κύριο άρθρο: Δημοψήφισμα του 1974

   Με την αποκατάσταση της Δημοκρατίας
   ετέθη σε ισχύ το Σύνταγμα του 1952
   εξαιρουμένων των διατάξεων για τη μορφή
   του πολιτεύματος. Μετά τη νίκη του στις
   εκλογές του Νοεμβρίου ο Καραμανλής
   ανήγγειλε τη διενέργεια δημοψηφίσματος
   για τη λύση του πολιτειακού. Ο ίδιος ως
   αρχηγός της συντηρητικής παράταξης, που
   παραδοσιακά στήριζε τη μοναρχία, δεν
   έκανε καμία κίνηση υπέρ του
   Κωνσταντίνου. Γεγονός όμως είναι ότι του
   απαγορεύτηκε η επιστροφή στην Ελλάδα
   πριν τη διεξαγωγή του δημοψηφίσματος,
   και του δόθηκε η δυνατότητα να
   απευθυνθεί στον ελληνικό λαό μέσω
   τηλεοπτικού διαγγέλματος.

   Οι Έλληνες πολίτες ψήφισαν υπέρ της
   αβασίλευτης δημοκρατίας, τιμωρώντας τον
   Κωνσταντίνο για την προδικτατορική
   εξέλιξη των γεγονότων, και για τη
   συνεργασία του με τους χουντικούς
   συνταγματάρχες. Στο δημοψήφισμα της 8ης
   Δεκεμβρίου 1974, η αβασίλευτη δημοκρατία
   συγκέντρωσε μεγάλη πλειοψηφία 69,2%
   έναντι 30,8% της βασιλευομένης. Με την
   ανακοίνωση των αποτελεσμάτων ο
   Κωνσταντίνος Καραμανλής φέρεται να
   δήλωσε ότι:

   «Ένα καρκίνωμα αποκόπηκε σήμερα από το
   σώμα του έθνους».

   Ο Κωνσταντίνος απηύθυνε την επόμενη της
   ψηφοφορίας το ακόλουθο μήνυμα:

   « Έλληνες και Ελληνίδες. Πιστός στη
   διακήρυξή μου, επαναλαμβάνω ότι προέχει
   η εθνική ενότητα χάριν της ομαλότητας,
   της προόδου και της ευημερίας της Χώρας
   και εύχομαι ολόψυχα οι εξελίξεις να
   δικαιώσουν το αποτέλεσμα που προέκυψε
   από τη χθεσινή ψηφοφορία »

[Επεξεργασία] Πρώην βασιλική περιουσία και
δικαστικές προσφυγές

   Ο Κωνσταντίνος δεν εξορίστηκε επίσημα
   ούτε αποστερήθηκε την περιουσία ή την
   υπηκοότητά του μετά το δημοψήφισμα, αλλά
   αποθαρρύνθηκε έντονα να επιστρέψει στην
   Ελλάδα, και δεν επέστρεψε μέχρι τον
   Φεβρουάριο του 1981, και μόνο για την
   κηδεία της μητέρας του, πρώην Βασίλισσας
   Φρειδερίκης. Υπήρξαν επίσης νομικές
   προστριβές με το ελληνικό κράτος,
   δεδομένου ότι ο Κωνσταντίνος αδυνατούσε
   ή ήταν απρόθυμος να πληρώσει τους φόρους
   ιδιοκτησίας του στην Ελλάδα. Στις αρχές
   της δεκαετίας του '90 άρχισε να
   εμφανίζεται συχνά στα ελληνικά μέσα
   ενημέρωσης. Το 1992 σύναψε συμφωνία με την
   κυβέρνηση του Κωνσταντίνου Μητσοτάκη,
   δια της οποίας εκχωρούσε το μεγαλύτερο
   μέρος της ακίνητης περιουσίας του στην
   Ελλάδα σε ένα μη κερδοσκοπικό ίδρυμα με
   αντάλλαγμα την απόδοση των παλαιών
   θερινών ανακτόρων του Τατοΐου στην
   Αθήνα και το δικαίωμα να εξαχθεί ένας
   μεγάλος αριθμός κινητών περιουσιακών
   στοιχείων από τη χώρα.

   Αξίζει να αναφερθεί ότι ο Κερκυραϊκός
   λαός πραγματοποίησε κατάληψη στο
   ανάκτορο Μον Ρεπό διαδηλώνοντας κατά
   της συμφωνίας και δηλώνοντας ότι το
   ανάκτορο ανήκει στον κερκυραϊκό λαό και
   όχι στον μονάρχη. Επίσης το 1992 εξήχθη από
   την χώρα μέρος της κινητής περιουσίας,
   που βρισκόταν στα παλαιά ανάκτορα
   Τατοΐου, η οποία σύμφωνα με δημοσιεύματα
   συμπεριλάμβανε κλασικές και βυζαντινές
   αρχαιότητες.

   Το 1993 επιχείρησε μια πρώτη μεγάλη
   επίσκεψη στην Ελλάδα, αλλά η κυβέρνηση
   ενοχλήθηκε από αυτή την περιοδεία του
   και αντιμέτωπη με τις όλο και
   ισχυρότερες διαμαρτυρίες της
   αντιπολίτευσης του ζήτησε να
   αποχωρήσει. Το 1994, η δεύτερη κυβέρνηση
   του Ανδρέα Παπανδρέου ακύρωσε με νέο
   νόμο τη συμφωνία του 1992 και αφαίρεσε από
   τον Κωνσταντίνο τη ιδιοκτησία του στην
   Ελλάδα και την ελληνική ιθαγένεια. Ως
   όρο για την επανάκτηση της ελληνικής
   ιθαγένειας ο νόμος έθετε την υιοθέτηση
   από τον Κωνσταντίνο και τα μέλη της
   οικογένειάς του επωνύμου και την
   εγγραφή τους στα ληξιαρχεία της χώρας.

   Ο τέως βασιλιάς άσκησε προσφυγή έπειτα
   κατά της Ελλάδας ενώπιον του Ευρωπαϊκού
   Δικαστηρίου για τα Δικαιώματα του
   Ανθρώπου, ισχυριζόμενος ότι ο νόμος για
   τη βασιλική περιουσία παραβίαζε
   διατάξεις της Ευρωπαϊκής Συνθήκης για
   τα Δικαιώματα του Ανθρώπου και
   απαιτώντας ως αποζημίωση για την
   περιουσία του 160 εκατομμύρια ευρώ.
   Δικαιώθηκε πλήρως όσον αφορά το
   ιδιοκτησιακό καθεστώς αλλά του
   επιδικάσθηκε αποζημίωση μόλις 4
   εκατομμύρια ευρώ για την περιουσία του.
   Η ελληνική κυβέρνηση κατέβαλε αυτό το
   ποσό από τον προϋπολογισμό "φυσικών
   καταστροφών", θέλοντας να κάνει έναν
   πολιτικό υπαινιγμό, και εξέδωσε το
   σχετικό πιστωτικό εκκαθαριστικό από τη
   ΔΟΥ Αχαρνών (Μενιδίου) ως κατά τόπον
   αρμόδια, με το σκεπτικό ότι τελευταίος
   τόπος διαμονής του Κωνσταντίνου στην
   Ελλάδα ήταν τα Ανάκτορα στο Τατόι. Ο
   Κωνσταντίνος, στη συνέχεια, αφού
   παρέλαβε μέσω πληρεξουσίου δικηγόρου το
   ποσό, ανήγγειλε τη δημιουργία του
   Ιδρύματος «Άννα Μαρία», ως όχημα
   διάθεσης της αποζημίωσής του σε
   φιλανθρωπικούς σκοπούς.

[Επεξεργασία] Ιδιωτεύων τέως μονάρχης

   Μετά την κατάργηση της Βασιλευομένης
   Δημοκρατίας το 1974, επανειλημμένα έχει
   δηλώσει ότι αναγνωρίζει τη δημοκρατία,
   τους νόμους και το Σύνταγμα της Ελλάδας,
   αλλά συνεχίζει να χρησιμοποιεί τον
   τίτλο "βασιλιάς Κωνσταντίνος," αν και δεν
   χρησιμοποιεί πλέον το "Κωνσταντίνος,
   Βασιλεύς των Ελλήνων"(μόνο στην Ελλάδα).

   Ο Κωνσταντίνος θα έπρεπε να διαθέτει
   επώνυμο, εφόσον δεν κατέχει πλέον τον
   βασιλικό αξίωμα. Το επίσημο ελληνικό
   διαβατήριο του Κωνσταντίνου τον
   προσδιόριζε ως "Κωνσταντίνο, πρώην
   βασιλέα των Ελλήνων". Όμως, με βάση τον
   νόμο του 1994, το διαβατήριο αυτό του
   αφαιρέθηκε μαζί με την ιθαγένεια. Ο
   νόμος του δίνει τη δυνατότητα να τα
   ανακτήσει μόνο εάν υιοθετήσει επώνυμο,
   κατά το πρότυπο άλλων έκπτωτων
   βασιλικών δυναστειών της Ευρώπης. Ο
   Κωνσταντίνος αρνείται ως σήμερα να
   συμμορφωθεί για λόγους αρχής: "Δεν έχω
   επώνυμο - η οικογένειά μου δεν έχει
   επώνυμο. Ο νόμος που ο κ. Παπανδρέου
   πέρασε βασικά λέει ότι θεωρεί ότι δεν
   είμαι Έλληνας και ότι η οικογένειά μου
   ήταν ελληνική μόνο ενόσω ασκούσαμε τα
   μοναρχικά μας καθήκοντα, και έπρεπε να
   παρουσιαστώ και να αποκτήσω ένα επώνυμο.
   Το πρόβλημα είναι ότι η οικογένειά μου
   προέρχεται από τη Δανία, και η δανική
   βασιλική οικογένεια δεν έχει επώνυμο."
   Το Glücksburg, είπε, δεν ήταν επώνυμο αλλά το
   όνομα μιας πόλης.

   Ο Κωνσταντίνος ταξιδεύει τώρα μέσα και
   έξω από την Ελλάδα χωρίς προβλήματα, με
   δανέζικο διπλωματικό διαβατήριο, ως
   "Constantine de Grecia" (ισπανικά το "Κωνσταντίνος
   της Ελλάδας"). Διαμένει μόνιμα με την
   οικογένειά του στο Λονδίνο και
   συμμετέχει σε διάφορες κοσμικές
   εκδηλώσεις. Σύμφωνα με δημοσκόπηση
   πραγματοποιήθηκε από την Κάπα Research ΑΕ
   για λογαριασμό της εφημερίδας «Το Βήμα»
   και δημοσιεύθηκε στις 22 Απριλίου 2007, στο
   οποίο η συλλογή στοιχείων έγινε μέσω
   τηλεφωνικών συνεντεύξεων και μέσω
   Διαδικτύου, το 11,6% δήλωσε υπέρ της
   Βασιλευομένης Δημοκρατίας^[4].

   Ο τέως βασιλιάς Κωνστανίνος είναι
   επίτιμος πρόεδρος της Διεθνούς
   Ιστιοπλοϊκής Ομοσπονδίας μαζί με τον
   βασιλιά τής Νορβηγίας, Χάραλντ Ε΄^[5].

[Επεξεργασία] Υποσημειώσεις

    1. ↑ Άρθρο στην εφημερίδα Ελευθεροτυπία
       του Τάκη Μίχα, δημοσίευση 3 Ιουλίου 2006
    2. ↑ Mogens Pelt, Tying Greece to the West (Studies in 20th & 21st
       Century European History), Museum Tusculanum ISBN 87-7289-583-7.
    3. ↑ Σημειώσεις 1967-1977, Λεωνίδας Αλ.
       Παπάγος, Εκδόσεις Ίδρυμα
       Γουλανδρή-Χόρν, Αθήνα 1999, σελ 528, ISBN
       960-7079-69-9
    4. ↑ *Εφημερίδα «Το Βήμα» - φ. 15044, Κυριακή
       22 Απριλίου 2007, Ερευνα της Κάπα Research
       αποκαλύπτει τη δυσαρέσκεια των
       πολιτών προς τα κόμματα και την
       προτίμησή τους στην Προεδρική
       Δημοκρατία
    5. ↑ ISAF : Executive Committee

[Επεξεργασία] Εξωτερικοί δεσμοί

     * Επίσημη ιστοσελίδα της τέως Ελληνικής
       Βασιλικής Οικογένειας
     * Ιστοσελίδα αφιερωμένη στην Ελληνική
       Βασιλική Δυναστεία
     * Σειρά άρθρων της δημοσιογραφικής
       ομάδας Ιός της Ελευθεροτυπίας σχετικά
       με τον Κωνσταντίνο
     * Άρθρο του αμερικανικού περιοδικού TIME
       για τον Κωνσταντίνο
     * ΑΛ. ΠΑΠΑΧΕΛΑΣ: Μιλάει ο Κωνσταντίνος: H
       Αποστασία και οι σχέσεις του με τον K.
       Καραμανλή, τον Γ. Παπανδρέου και τον K.
       Μητσοτάκη , , Εφημερίδα Το ΒΗΜΑ, 29/01/2006 ,
       Σελ.: A06 Κωδικός άρθρου: B14676A061 ID: 275171
     * ΜΑΡΙΟΣ ΠΛΩΡΙΤΗΣ:Απάντηση στον
       Γκλύξμπουργκ, Εφημερίδα Το ΒΗΜΑ,
       Κυριακή 10 Ιουνίου 2001 - Αρ. Φύλλου 13283
     * ΜΑΡΙΟΣ ΠΛΩΡΙΤΗΣ:Δευτερολογία για τον
       Γκλύξμπουργκ, Εφημερίδα Το ΒΗΜΑ,
       Κυριακή 24 Ιουνίου 2001 - Αρ. Φύλλου 13295
     * ΦΟΙΒΟΣ ΟΙΚΟΝΟΜΙΔΗΣ:Η CIA, το παλάτι και
       οι τρεις πρωθυπουργοί, Εφημερίδα
       Ελευθεροτυπία, Φύλλο Σαββάτου 25 - 02 - 2006

                        Royal Coat of Arms of Greece.svg
                         Κωνσταντίνος Β΄
                              Βασιλεύς των      Διάδοχος:
   Προκάτοχος:          Ελλήνων           Κατάργηση
     Παύλος Α΄       6 Μαρτίου 1964 - 1           της
                                Ιουνίου 1973        Μοναρχίας

                        Royal Coat of Arms of Greece.svg
                         Κωνσταντίνος Β΄
                                — Τέως —         "Διαδοχος":
   Προκάτοχος:     Βασιλεύς των      Πρίγκιπας
             -                   Ελλήνων              Παύλος
                             1 Ιουνίου 1973 -

   π • σ • ε
                     Βασιλείς της Ελλάδας
               Όθων  · Γεώργιος Α΄  ·
   Greek Royal Κωνσταντίνος Α΄  ·                   Kingdom of
   Arms.svg    Αλέξανδρος Α΄  · Γεώργιος Β΄ Greece
                · Παύλος Α΄  · Κωνσταντίνος  Flag.svg
               Β΄

   Ανακτήθηκε από
   "http://el.wikipedia.org/wiki/%CE%9A%CF%89%CE%BD%CF%83%CF%84%CE%B1%CE%BD%CF%84%CE%AF%CE%BD%CE%BF%CF%82_%CE%92%CE%84_%CF%84%CE%B7%CF%82_%CE%95%CE%BB%CE%BB%CE%AC%CE%B4%CE%B1%CF%82"
   Κατηγορίες: Βασιλείς της Ελλάδας |
   Γεννήσεις το 1940 | Ελληνική Βασιλική
   Δυναστεία | Έλληνες Ολυμπιονίκες |
   Έλληνες αθλητές της ιστιοπλοΐας | Οίκος
   του Γκλύξμπουργκ | Τάγμα του Σωτήρος
   Κρυμμένη κατηγορία: Αμφισβητούμενη
   ουδετερότητα

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Afrikaans
     * العربية
     * Български
     * Bosanski
     * Català
     * Česky
     * Dansk
     * Deutsch
     * English
     * Español
     * Suomi
     * Français
     * Magyar
     * Italiano
     * 日本語
     * 한국어
     * Latina
     * Lietuvių
     * Nederlands
     * ‪Norsk (nynorsk)‬
     * ‪Norsk (bokmål)‬
     * Polski
     * Português
     * Română
     * Русский
     * Svenska
     * Türkçe
     * Українська
     * Yorùbá
     * 中文

     * Τελευταία τροποποίηση 15:15, 25 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
