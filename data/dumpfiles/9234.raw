   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                  Κρήνη Πατρών

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 38°11′04″N 21°44′57″E﻿ / ﻿38.18444, 21.74917

              Κρήνη
   Νομός           Αχαΐας
   Δήμος           Μεσσάτιδος
   Πληθυσμός       1023 (2001)
   Υψόμετρο        160 m
   Παλαιά ονομασία Βελίζι

   [IMG]
   [IMG]
   Είσοδος της Κρήνης

   Η Κρήνη είναι οικισμός και πρώην κοινότητα της Επαρχίας Πατρών του Νομού
   Αχαΐας (υπάρχει στην Αχαΐα Κρήνη Καλαβρύτων και Κρήνη Αιγίου) και σήμερα
   είναι κοινοτικό διαμέρισμα του Δήμου Μεσσάτιδος, που συνορεύει με τις
   πρώην κοινότητες και επίσης δημοτικά διαμερίσματα, Σαραβάλι, Οβρυά,
   Πετρωτό και Κρυσταλλόβρυση. Έχει επίσης ομάδα καλαθοσφαίρισης, την Κρήνη
   97, και ομάδα ποδοσφαίρου τον ΑΟ Κρήνης. Στην Κρήνη ανήκουν οι οικισμοί
   Μονοδέντρι, Ροδιά, Λαγανίδες και Σαρδελά σχεδόν όλες αυτές οι συνοικίες
   βρίσκονται έξω από το χωριό και οι Ρόδια, Λαγανίδες, Σαρδελά στα σύνορα με
   την Οβρυά και της ανήκουν κατά το ήμισυ και το Μονοδέντρι στα σύνορα με το
   Σαραβάλι που της ανήκει επίσης κατά το ήμισυ, στα όρια της βρίσκεται και η
   ιστορική μονή Ομπλού που έχει πάρει το όνομά της από το ομώνυμο βουνό το
   οποίο δεσπόζει πάνω από το χωριό. Το χωριό είναι χτισμένο στις παρυφές του
   Ομπλού , πρόποδες του Παναχαικού, και η πλαγιά που είναι χτισμένο λέγεται
   Ζωητάδα. Το παλαιότερο όνομα του οικισμού ήταν Βελίζι.

   Commons logo
   Τα Κοινά έχουν πολυμέσα σχετικά με το θέμα
   Κρήνη Πατρών

   Πίνακας περιεχομένων

     • 1 Όνομα
     • 2 Ιστορία
     • 3 Πρόεδροι Κοινότητας
     • 4 Απογραφές
     • 5 Παλιοί οικισμοί της Κρήνης

          • 5.1 Ψαράδες
          • 5.2 Βουντούσα
          • 5.3 Μουσταφά Αφέντη
          • 5.4 Μονή Αγίου Κωνσταντίνου
          • 5.5 Σιδηρόκαστρο

     • 6 Οικισμοί της Κρήνης

          • 6.1 Μονή Ομπλού
          • 6.2 Οικισμός Ροδιάς
          • 6.3 Οικισμός Λαγανίδες
          • 6.4 Οικισμός Μονοδέντρι ή Άγιος Κωνσταντίνος
          • 6.5 Οικισμός Σαρδελά ή Άγιος Δημήτριος

     • 7 Λαογραφία

          • 7.1 Λαγκάδι της Μανωλιάς
          • 7.2 Το στοιχειό του Βελιζίου

     • 8 Αθλητισμός

          • 8.1 Α.Ο. Κρήνης
          • 8.2 Κρήνη 97

     • 9 Αναφορές και σημειώσεις
     • 10 Πηγές

  [Επεξεργασία] Όνομα

   Το παλιό όνομα του χωριού ήταν Βελίζι. Υπάρχουν πολλές εκδοχές από πού
   προέρχεται, η επικρατέστερη είναι ότι προέρχεται από το σλάβικο Vellezi το
   οποίο σημαίνει Λευκό δάσος και οφείλεται στις πολλές λεύκες που είχε στην
   ευρύτερη περιοχή. Λεύκας λέγεται και ο ποταμός που περνά δίπλα από το
   χωριό αλλά και σημερινή περιοχή της Πάτρας στις εκβολές του. Αργότερα όταν
   έρχονται οι Φράγκοι το ονομάζουν Villegio, δηλαδή χωριό, αυτό το όνομα
   πιστεύεται ότι παραφράστηκε από τους Αρβανίτες σε Βελίζι. Ως Βελέζι το
   συναντάμε πρώτη φορά σε ενετική απογραφή του 1700. Το 1928 με προεδρικό
   διάταγμα μετονομάζεται σε Κρήνη.

  [Επεξεργασία] Ιστορία

     • Για την Ζωητάδα και τις μάχες που έγιναν εκεί δείτε το κυρίως άρθρο
       Ζωητάδα Αχαΐας

   Η περιοχή Κρήνης κατοικείται από τα προϊστορικά χρόνια, στο χωριό έχουν
   ανασκαφεί δύο μυκηναϊκά νεκροταφεία, το ένα μέσα στο χωριό και το άλλο
   στην περιοχή Μουσταφέντη, με φτωχικές ταφές που δείχνουν ότι στην περιοχή
   υπήρχαν αγροτικοί συνοικισμοί.

   [IMG]
   [IMG]
   Η Ζωητάδα

   Μέχρι το τέλος του 6ου αιώνα μ.Χ. δεν υπάρχουν αναφορές για το Βελίζι. Την
   εποχή εκείνη εγκαταστάθηκαν εδώ όπως και σε όλη την Αχαΐα Σλάβοι Εζερίτες
   και δημιουργούν νέο οικισμό με την ονομασία Βελέζι. Το 1205 έρχονται οι
   Φράγκοι και ιδρύουν την Βαρωνία της Πάτρας χτίζοντας και τα κάστρα του
   Σαραβαλίου και το Σιδηρόκαστρο δίπλα στον οικισμό. Οι σλάβοι κάτοικοι
   εγκαταλείπουν το χωριό και φεύγουν στα ορεινά, στον οικισμό εγκαθίστανται
   δουλοπάροικοι και Αρβανίτες μισθοφόροι. Σε τούρκικο κατάστιχο του 1461
   αναφέρεται ως αγροτική περιοχή.

   Την περίοδο της τουρκοκρατίας δημιουργούνται και τα χωριά Ψαράδες ,
   Βουντούσα και Μουσταφά αφέντη που σήμερα αποτελούν αγροτικές εκτάσεις της
   Κρήνης. Στη ενετική απογραφή του 1700 το Βελίζι είχε 9 οικογένειες , 25
   κατοίκους από τους οποίους οι 12 άντρες και οι 13 γυναίκες. Σε άλλη
   απογραφή του 1698 με τα χωριά που υποχρεούνταν σε φόρο φορβής για το
   φράγκικο ιππικό, το Βελίζι υποχρεούτο να δώσει 10 στατήρες.

   Το 1466 καταφθάνουν στην Τουρκοκρατούμενη Πάτρα ενετικά πλοία τα οποία
   αποβιβάζουν μικρή στρατιωτική δύναμη στην πόλη, ο λαός ξεσηκώνεται,
   καταλαμβάνει το κάστρο και καταδιώκει τους Τούρκους. Στη Ζωητάδα, η πλαγιά
   που βρίσκεται το χωριό στα σημερινά Δρημαλαίϊκα, οι επαναστάτες τους
   φτάνουν και διεξάγεται μικρή μάχη με νικητές τους Έλληνες. Οι Τούρκοι όμως
   αργότερα αντεπιτέθηκαν και βρήκαν τους Έλληνες να γλεντάνε την πρότερη
   νίκη τους, τους επιτέθηκαν σκοτώνοντας πολλούς και αιχμαλώτισαν τους
   αρχηγούς τους τους οποίους μετά την ανακατάληψη της Πάτρας τους παλούκωσαν
   μαζί με το Μητροπολίτη Νεόφυτο.

   Στις 9 Σεπτεμβρίου 1821 πάλι στη Ζωητάδα έγινε μάχη μεταξύ Τούρκων και των
   Κουμαναίων και Σισίνη. Η έκβαση της μάχης ήταν καταστροφική για τους
   Έλληνες και παραλίγο να πιαστεί αιχμάλωτος και ο ίδιος ο Σισίνης.

   Το 1822 κατά την πολιορκία της Πάτρας από τις Ελληνικές δυνάμεις στην
   Κρήνη ο Κολοκοτρώνης είχε συγκροτείση εθελοντικές ομάδες γυναικών που
   έραβαν μάλλινες κάλτσες και φανέλες για τους πολεμιστές.

   Μια τρίτη μάχη έγινε , στην Ζωητάδα πάλι , το 1945 κατά την αποχώρηση του
   ΕΛΑΣ από την Πάτρα, ανάμεσα σε Άγγλους και Ινδούς , που είχαν έρθει προς
   ενίσχυση του εθνικού στρατού, και τους αντάρτες του ΕΛΑΣ , ο σκοπός της
   επίθεσης ήταν η σύλληψη της ηγεσίας του 12ου συντάγματος και η επίθεση
   έγινε ταυτόχρονα σε Κρήνη Πετρωτό και Σαραβάλι. ^[1]

   Το 1833 με τη συγκρότηση του Δήμου Πατρέων το Βελίζι υπάγεται σε αυτόν
   μέχρι το 1912 οπότε γίνεται ανεξάρτητη κοινότητα περιλαμβάνοντας και τους
   οικισμούς Οβρυά, Βουντούσα, Ψαράδες και Μουσταφέντη, το 1916 προσθέτεται
   και η Μονή Ομπλού , ενώ το 1924 αποσπάται η Οβρυά και γίνεται ανεξάρτητη
   κοινότητα. Το 1928 αναφέρεται στον κατάλογο χωριών και οικισμών της Αχαΐας
   με την ονομασία Βελίζι [1].Το 1840 αναφέρεται στον κατάλογο των δημοτικών
   διαμερισμάτων του Δήμου Πατρέων[2]]. Κάτοικοι της Κρήνης έχουν συμμετάσχει
   σε όλους του αγώνες του έθνους και έπεσαν για την πατρίδα. Το χωριό είχε
   πεσόντες σε όλους τους πολέμους αλλά και στον εμφύλιο πόλεμο. Στην Κατοχή
   πολλά σπίτια πυρπολήθηκαν από τους Γερμανούς.

   Μέχρι το 1881 που κατασκευάστηκε ο πρώτος υποτυπώδης δρόμος προς την
   Πάτρα, η Κρήνη ήταν το σταυροδρόμι των αμαξιτών δρόμων-μονοπατιών για
   Τρίπολη και Καλάβρυτα, ενώ στη θέση Δρημαλαίκα, στη Ζωητάδα, υπήρχε το
   δεύτερο χάνι του δρόμου του Μέξη όπως λεγόταν από τον ιδιοκτήτη του, το
   κτίριο διασώζεται ακόμα σήμερα. Το 1886 έγινε ο δρόμος Πάτρας Καλαβρύτων
   και το 1922 η Ε.Ο. Πατρών-Τρίπολης. Έχει δημοτικό σχολείο από το 1910, ενώ
   η κεντρική πλατεία του χωριού κατασκευάστηκε το 1899 από τον δήμαρχο Δ.
   Βότση. Ρεύμα μπήκε πρώτη φορά το 1955 . Από το 1970 λειτουργεί εκτροφείο
   θηραμάτων και το 1936 ιδρύθηκε ο Φιλοδασικός σύλλογος .

   [IMG]
   [IMG]
   Η Κρήνη όπως φαίνεται από τα Δεμένικα

  [Επεξεργασία] Πρόεδροι Κοινότητας

     • 1912-1974
     • 1974-1986 Νικόλαος Κρίκης^[2]^[3]
     • 1986-1990 Σπύρος Γιαννικόπουλος^[2]
     • 1990-1994 Χρήστος Δρημάλας^[2]
     • 1994-1998 Παναγιώτης Κρίκης

  [Επεξεργασία] Απογραφές

   Έτος Κάτοικοι
   1700 25
   1920 293
   1928 344
   1940 468
   1951 431
   1961 482
   1971 533
   1981 657
   1991 866
   2001 1023

[Επεξεργασία] Παλιοί οικισμοί της Κρήνης

  [Επεξεργασία] Ψαράδες

   Παλιό χωριό - οικισμός , σήμερα αγροτική περιοχή δίπλα στο χωριό . Το
   όνομα προέρχεται από παλιό ιδιοκτήτη της περιοχής που είχε το όνομα Ψαράς.
   Πιστεύεται ότι πρωτοκατοικήθηκε κατά την Φραγκοκρατία, σε απογραφή του
   1700 είχε 34 κατοίκους, το 1816 15 οικογένειες και το 1828 δύο. Από το
   1884 έπαψε να υπάρχει.

  [Επεξεργασία] Βουντούσα

   Και η Βουντούσα παλιό χωριό σήμερα αγροτική έκταση. Στον οικισμό
   κατοικούσαν κτηνοτρόφοι πού έρχονταν από τα ορεινά να ξεχειμωνιάσουν. Το
   1700 είχε 5 οικογένειες, το 1828 15 κατοίκους. Τελευταία φορά αναφέρεται
   το 1884.

  [Επεξεργασία] Μουσταφά Αφέντη

   Παλιός οικισμός, αγροτική έκταση και αυτός σήμερα,. Η ονομασία προέρχεται
   από Τούρκο ιδιοκτήτη της περιοχής. Το 1700 είχε 53 κατοίκους. Από το 1828
   με προεδρικό διάταγμα άλλαξε όνομα σε Λεκάνη , μετά το 1940
   εγκαταλείφθηκε. Σήμερα στην περιοχή έχουν αρχίσει να κατασκευάζονται
   εξοχικά και υπάρχουν και λίγοι μόνιμοι κάτοικοι.

  [Επεξεργασία] Μονή Αγίου Κωνσταντίνου

   Κτίστηκε τον 12ο αιώνα και κατείχε μεγάλες εκτάσεις. Βρισκόταν στους
   πρόποδες του Ομπλού και στο σημερινό οικισμό του Μονοδεντρίου η Αγίου
   Κωνσταντίνου. Σήμερα ακόμα στην θέση της υπάρχει εκκλησάκι αφιερωμένο στην
   Παναγία. Το 1626 ενώθηκε πρώτη φορά με την μονή Ομπλού λόγω έλλειψης νερού
   και άλλων σοβαρών προβλημάτων που αντιμετώπιζε. Αργότερα
   ανεξαρτητοποιήθηκε πάλι μέχρι το 1896 που διαλύθηκε οριστικά.

  [Επεξεργασία] Σιδηρόκαστρο

   *Για το Σιδηρόκαστρο διαβάστε το κυρίως άρθρο Σιδηρόκαστρο Αχαΐας*

   Το Σιδηρόκαστρο χτίστηκε από τους Φράγκους, άγνωστο πότε ακριβώς όπως
   άγνωστη είναι και η ιστορία του. Βρίσκεται πολύ κοντά στο χωριό και
   ελάχιστα ερείπια έχουν απομείνει σε δύσβατη περιοχή.

[Επεξεργασία] Οικισμοί της Κρήνης

  [Επεξεργασία] Μονή Ομπλού

   *Γιά την Μονή διαβάστε το κυρίως άρθρο Μονή Ομπλού*

   Κτίστηκε το 1189 και πήρε το όνομά της από ένα εκκλησάκι που υπήρχε πρίν
   στον χώρο.Αυτό το εκκλησάκι το είχαν κτίση Αρβανίτες και λεγόταν: "Ομπλίτ
   Παναγιά Κουκούρ" δηλαδή η γλυκεία Παναγιά του βουνού του κούκου. Κουκούρ
   σημαίνει κούκος και έτσι λεγόταν τότε και το βουνό το οποίο απο τότε πήρε
   το όνομα Ομπλός. Η μονή έχει καταστραφεί από όλους τους κατακτητές που
   πέρασαν απο την περιοχή (Τούρκοι, Ενετοί, Γερμανοί) και έχει προσφέρει τα
   μέγιστα σε όλες τις επαναστάσεις και απελευθερωτικούς αγώνες.Το 1581
   γίνεται Σταυροπηγιακή και το 1896 ενσωματώθηκε και έγινε μετόχι της η Μονή
   του Αγίου Κωνσταντίνου.

  [Επεξεργασία] Οικισμός Ροδιάς

   [IMG]
   [IMG]
   Ο Προφήτης Ηλίας στην συνοικία Ροδιά

   Οικισμός που βρίσκετε στα σύνορα με την Οβρυά και απο την πλευρά της
   Οβρυάς λέγεται Προφήτης Ηλίας. Η Ροδιά πήρε το όνομά της από τις πολλές
   ροδιές που υπάρχουν στη περιοχή. Μαζί με τον οικισμούς της Κρήνης
   Λαγανίδες και της Οβρυάς Προφήτη Ηλία αποτελούν ξεχωριστή ενορία απο το
   1982 . Η Ροδιά μέχρι το 1970 είχε ελάχιστες κατοικίες, περίπου 6, απο τότε
   κτίζονται συνεχώς νέες και σήμερα έχει περίπου 100 κατοίκους.

  [Επεξεργασία] Οικισμός Λαγανίδες

   Ο οικισμός βρίσκεται στα σύνορα της Κρήνης με την Οβρυά, αρχικά αποτελούσε
   μέρος του οικισμού Ροδιάς με 2 κατοικίες, απο το 1970 και μετά άρχισαν να
   κατασκευάζονται πολλές κατοικίες αποτελεί ίδια ενορία μαζί με την Ροδιά
   και τον Προφήτη Ηλία Οβρυάς, απο την πλευρά της Οβρυάς διατηρεί την
   ονομασία Προφήτης Ηλίας.

  [Επεξεργασία] Οικισμός Μονοδέντρι ή Άγιος Κωνσταντίνος

   [IMG]
   [IMG]
   Ο ναός του Αγίου Κωνσταντίνου στην ομώνυμη συνοικία της Κρήνης

   Ο οικισμός βρίσκεται στα σύνορα της Κρήνης με Σαραβάλι και Πετρωτό, από
   την πλευρά του Σαραβαλίου λέγεται Κεφαλόβρυσο. Ο οικισμός έχει και την
   ονομασία Άγιος Κωνσταντίνος απο το ομώνυμο μοναστήρι που υπήρχε εκεί μέχρι
   το 1896. Βρίσκεται στους πρόποδες του Ομπλού δίπλα σε πευκόδασος με
   πανοραμική θέα προς την Πάτρα και τον Πατραϊκό κόλπο. Είναι ο μεγαλύτερος
   οικισμός της Κρήνης.

  [Επεξεργασία] Οικισμός Σαρδελά ή Άγιος Δημήτριος

   Οικισμός που βρίσκεται στα σύνορα Κρήνης, Οβρυάς, Σαραβαλίου και δίπλα
   στον οικισμό Λαγανίδες και Ροδιά. Ο οικισμός αποκαλείται και Άγιος
   Δημήτριος λόγω του ομώνυμου ναού που υπάρχει εκεί. Στα Σαρδελά υπάρχουν
   πολλές βιομηχανίες όπως ο "Κρητικός", "Δέλτα", "Φάγε", "Καμπέρος" και
   ιδιωτικό "ΚΤΕΟ".

[Επεξεργασία] Λαογραφία

  [Επεξεργασία] Λαγκάδι της Μανωλιάς

   Το Λαγκάδι της Μανωλιάς πηγάζει από το γειτονικό χωριό της Καλλιθέας και
   χύνεται στον Πατραϊκό κόλπο. Στη διαδρομή του περνά από τον Μουσταφά
   αφέντη, την Οβρυά και την Παραλία. Στον Μουσταφά εφέντη που περνά (ο
   οποίος ανήκει στην Κρήνη) στα σύνορα με την Οβρυά και δίπλα στην Εθνική
   οδό Πατρών-Τρίπολης υπάρχει μια βρύση όπου υπήρχε το όνομα του Αχμέτ
   Μεχμέτ αστυνόμου επί τουρκοκρατίας στην περιοχή Καλαβρύτων πιθανoύ κτήτορα
   της βρύσης. Κατά τη λαϊκή παράδοση σε αυτή την βρύση καθόταν ένα στοιχειό
   με γυναικεία μορφή, η Μανωλιά, η οποία είχε μακριά μαύρα μαλλιά και
   καθόταν στη βρύση και τα χτένιζε με χρυσό χτένι. Αν πήγαινε κανείς
   καταμεσήμερο ή μεσάνυχτα να πάρει νερό τον κτυπούσε και αυτός η πέθαινε ή
   αρρώσταινε βαριά.

  [Επεξεργασία] Το στοιχειό του Βελιζίου

   Το στοιχειό του Βελιζίου είχε μορφή βοδιού με ένα αστέρι στο μέτωπο και
   καθόταν κάτω από μια μελικοκιά έξω από το χωριό. Η παράδοση λέει ότι
   πάλευε με το στοιχειό της Οβρυάς το οποίο είχε την ίδια μορφή αλλά χωρίς
   αστέρι και το νίκαγε συνεχώς. Κάποτε ήρθε στο χωριό ο Γιώργος Καπετάνιος ,
   κυνηγός στοιχειών , και το σκότωσε την ώρα που πάλευε με το στοιχειό της
   Οβρυάς.

   Ένα άλλο στοιχείο είχε την μορφή άσπρου αλόγου και εμφανιζόταν σε μια ελιά
   στα μισά του δρόμου προς Οβρυά.

[Επεξεργασία] Αθλητισμός

  [Επεξεργασία] Α.Ο. Κρήνης

   Ο Α.Ο. Κρήνης είναι ποδοσφαιρικός σύλλογος που σήμερα είναι ανενεργός .
   Χρώματα είχε το κόκκινο και άσπρο και γήπεδο στην θέση πουλιά που σήμερα
   δεν υπάρχει.

  [Επεξεργασία] Κρήνη 97

   Basketball Club Krini97.jpg
   [IMG]

   Η Α.Σ. Κρήνη 97 είναι αθλητικός σύλλογος καλαθοσφαίρισης με έδρα τη Κρήνη.
   Ιδρύθηκε το 1997. Η ομάδα στηρίζεται αποκλειστικά μόνο σε παιδιά απο το
   χωριό και το 2002 ανέβηκε στην Β΄ κατηγορία της ΕΣΚΑ-Η και το 2006 στην
   Α2. Την πρώτη χρονιά στην Α2 (2006-07) τερμάτισε στην 5η θέση της
   βαθμολογίας , ενώ οι τέσσερις πρώτοι διεκδικούσαν την άνοδο σε αγώνες
   playoffs. Το 2008 έπαιξε στα playoffs χάνοντας την άνοδο από τον Πατρέα.
   Την αγωνιστική περίοδο 2008-09 κέρδισε την άνοδο της στην Α1 ΕΣΚΑ-Η για
   πρώτη φορά στην ιστορία της.

   Έδρα είχε τα πρώτα χρόνια από το 1997 εως το 2004 το προαύλιο του
   δημοτικού σχολείου που έχει διαμορφωθεί κατάλληλα σε γήπεδο μπάσκετ με την
   προσθήκη κερκίδων για θεατές, ενώ απο το 2004 χρησιμοποιεί το Κλειστό
   γυμναστήριο των Ροΐτικων.

[Επεξεργασία] Αναφορές και σημειώσεις

    1. ↑ Ο εμφύλιος πόλεμος στην Αχαΐα, Βασιλείου Λάζαρη, Εκδόσεις Σύχρονη
       Εποχή, Αθήνα 2006, ISBN 960-451-017-7 , σελίδα 26
    2. ↑ ^2,0 ^2,1 ^2,2 Πληθυσμιακή διοικητική & Γεωγραφική εξέλιξη των δήμων
       & κοινοτήτων του νομού Αχαΐας Εκλογικές αναμετρήσεις Κρήνης
    3. ↑ Πελοπόννησος 1 Απριλίου 1975

[Επεξεργασία] Πηγές

     • Κρήνη το παλιό Βελίζι, οι Λεύκες του 9ου μ.χ. αιώνα, Νίκου
       Παναγιωτακόπουλου, Πάτρα 1995
     • Ιστορία της πόλεως Πατρών Στέφανου Θωμοπούλου, Αχαϊκές εκδόσεις, Πάτρα
       1999, SET ISBN 960-7960-10-6
     • Φωστήρας 35 χρόνια πορεία 1969-2004, Βασιλείου Κυριαζή , Πάτρα 2005
     • Περιοδικό Δήμου Μεσσάτιδος Μεσσάτιδα
     • Το κάστρο του Σαραβαλίου, ένα χωριό μια ιστορία, Νίκου
       Παναγιωτακόπουλου, Πάτρα 2000,

   π • σ • ε
                   Δημοτικά Διαμερίσματα του Δήμου Μεσσάτιδος
   Κρήνη  · Οβρυά  · Σαραβάλι  · Θέα  · Καλλιθέα  · Πετρωτό  · Κρυσταλλόβρυση

   Ανακτήθηκε από
   "http://el.wikipedia.org/wiki/%CE%9A%CF%81%CE%AE%CE%BD%CE%B7_%CE%A0%CE%B1%CF%84%CF%81%CF%8E%CE%BD"
   Κατηγορίες: Χωριά του νομού Αχαΐας | Δήμος Μεσσάτιδος | Αρχαία Αχαΐα

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

     • Τελευταία τροποποίηση 08:47, 9 Οκτωβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
