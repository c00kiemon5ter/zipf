   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                    Αλκάνια

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Τα αλκάνια είναι κορεσμένοι αλειφατικοί (δηλαδή μη κυκλικοί)
   υδρογονάνθρακες^[1] είναι οι πιο απλές οργανικές ενώσεις. Ο χημικός τύπος
   των ενώσεων της ομόλογης σειράς των κορεσμένων υδρογονανθράκων ανάλογα με
   τον αριθμό των ατόμων άνθρακα (n) που περιέχουν δίνεται από τον γενικό
   τύπο: C[n]H[2n+2].

   Αέρια αλκάνια  μεθάνιο • αιθάνιο • προπάνιο • βουτάνιο • ισοβουτάνιο •
                  νεοπεντάνιο
                  πεντάνιο • ισοπεντάνιο • εξάνιο • ισοεξάνιο •
   Υγρά αλκάνια   3-μεθυλοπεντάνιο • νεοεξάνιο • 2,3-διμεθυλοβουτάνιο •
                  επτάνιο
   Στερεά αλκάνια δεκαπεντάνιο

   Τα αλκάνια θεωρούνται κορεσμένες ενώσεις (και μάλιστα πλήρως, με βαθμό
   ακορεστότητας = 0) με την έννοια ότι έχουν αρκετά άτομα υδρογόνου για να
   ενωθούν με όλα ελεύθερα ηλεκτρόνια των ατόμων του άνθρακα. Οι ενώσεις
   αυτές ονομάζονται παραφίνες λόγω των πολύ συνεκτικών και σταθερών δεσμών
   τους και την συνακόλουθη σχετικά μικρή χημική δραστικότητά τους.

     • Αν από μόριο αλκανίου αφαιρεθεί ένα άτομο υδρογόνου προκύπτει η ρίζα
       του αλκυλίου με γενικό τύπο C[n]H[2n+1] ή συνοπτικά: R-.

     • Οι κορεσμένοι υδρογονάνθρακες στους οποίους τα άτομα άνθρακα
       σχηματίζουν δακτύλιο ονομάζονται κυκλοαλκάνια και έχουν γενικό τύπο
       C[n]H[2n]. Πρόκειται για άλλη ομόλογη σειρά με βαθμό ακορεστότητας 1,
       ισομερή προς τα αλκένια.

   Πίνακας περιεχομένων

     • 1 Αλκάνια που διατηρούν και εμπειρικές ονομασίες
     • 2 Ονοματολογία
     • 3 Ισομέρεια
     • 4 Μοριακή γεωμετρία
     • 5 Προέλευση
     • 6 Παραγωγή

          • 6.1 Ανοικοδόμηση: σύνθεση μεγαλύτερης αλυσίδας από μικρότερες
          • 6.2 Χωρίς μεταβολή της ανθρακικής αλυσίδας
          • 6.3 Αποικοδόμηση: αποσύνθεση μεγαλύτερης αλυσίδας σε μικρότερη

     • 7 Φυσικές ιδιότητες

          • 7.1 Φασματοσκοπικές ιδιότητες

     • 8 Χημικές ιδιότητες

          • 8.1 Οξείδωση
          • 8.2 Αλογόνωση
          • 8.3 Παρεμβολή καρβενίων στους δεσμούς C-H
          • 8.4 Νίτρωση

     • 9 Χρήσεις
     • 10 Κίνδυνοι για την υγεία
     • 11 Σημειώσεις και αναφορές
     • 12 Πηγές πληροφόρησης

[Επεξεργασία] Αλκάνια που διατηρούν και εμπειρικές ονομασίες

    1. Ισοβουτάνιο ή μεθυλοπροπάνιο.
    2. Ισοπεντάνιο ή μεθυλοβουτάνιο.
    3. Νεοπεντάνιο ή διμεθυλοπροπάνιο.
    4. Ισοεξάνιο ή 2-μεθυλοπεντάνιο.
    5. Νεοεξάνιο ή 2,2-διμεθυλοβουτάνιο.
    6. Ισοοκτάνιο ή 2,2,4-τριμεθυλοπεντάνιο.

[Επεξεργασία] Ονοματολογία

   Τα πρώτα τέσσερα μέλη της σειράς των αλκανίων ονομάζονται αντίστοιχα
   μεθάνιο, αιθάνιο, προπάνιο και βουτάνιο. Τα υπόλοιπα, χωρίς διακλαδώσεις
   στην ανθρακική αλυσίδα, μέλη ονομάζονται από τον αριθμό των ατόμων άνθρακα
   που περιέχουν και την κατάληξη -άνιο. Έτσι, έχουμε για παράδειγμα τις
   παρακάτω ενώσεις ανάλογα με το αριθμό ατόμων άνθρακα, n.

             ┌───┬──────────┬────┬──────────┬────┬────────────────┐
             │ n │          │ n  │          │ n  │                │
             ├───┼──────────┼────┼──────────┼────┼────────────────┤
             │ 1 │ μεθάνιο  │ 4  │ βουτάνιο │ 19 │ δεκαεννεάνιο   │
             ├───┼──────────┼────┼──────────┼────┼────────────────┤
             │ 2 │ αιθάνιο  │ 5  │ πεντάνιο │ 30 │ τριακοντάνιο   │
             ├───┼──────────┼────┼──────────┼────┼────────────────┤
             │ 3 │ προπάνιο │ 10 │ δεκάνιο  │ 70 │ εβδομηκοντάνιο │
             └───┴──────────┴────┴──────────┴────┴────────────────┘

   Οι μονοσθενείς ρίζες, που προκύπτουν από τα αλκάνια με αφαίρεση ενός
   ατόμου υδρογόνου από ακραίο άτομο άνθρακα, ονομάζονται όπως τα αντίστοιχα
   αλκάνια με αντικατάσταση της καταλήξεως «-άνιο» από την κατάληξη «-υλο-».
   Η αρίθμηση της ανθρακικής αλυσίδας αρχίζει από τον άνθρακα με το ελεύθερο
   σθένος. Π.χ. μεθύλιο: CH[3]- , αιθύλιο: CH[3]CH[2]-, πεντύλιο:
   CH[3]CH[2]CH[2]CH[2]CH[2]-, κ.τ.λ..

   Οι δισθενείς ρίζες, που προκύπτουν από τα αλκάνια με αφαίρεση ατόμων
   υδρογόνου από δύο ακραία άτομα άνθρακα, ονομάζονται «-υλενο-», προπυλενο-,
   βουτυλενο-, κ.ο.κ., ανάλογα με τον αριθμό ατόμων άνθρακα. Π.χ. αιθυλενο-:
   -CH[2]CH[2]- , προπυλενο-: -CH[2]CH[2]CH[2]-, κ.τ.λ..

   Οι επόμενοι κανόνες κατά IUPAC εφαρμόζονται για την απόδοση ονομάτων σε
   αλκάνια με διακλαδισμένες αλυσίδες:

    1. Προσδιορίζεται η μακρύτερη συνεχόμενη (όχι υποχρεωτικά ευθεία) αλυσίδα
       ατόμων άνθρακα στο μόριο. Το κύριο όνομα του αλκανίου διακλαδισμένης
       αλυσίδας είναι το όνομα του αλκανίου ευθύγραμμης αλυσίδας, το οποίο
       αντιστοιχεί στον αριθμό ατόμων άνθρακα αυτής της μακρύτερης αλυσίδας.
       Το πλήρες όνομα του αλκανίου περιλαμβάνει και το όνομα κάθε
       διακλαδισμένης αλυσίδας. Τα ονόματα αυτά τοποθετούνται μπροστά από το
       κύριο όνομα, όπως περιγράφουν οι επόμενοι κανόνες.
    2. Κάθε αλυσίδα που εμφανίζεται ως διακλάδωση της μακρύτερης αλυσίδας
       παίρνει το όνομα μια αλκυλομάδας, δηλαδή της μονοσθενούς ρίζας του
       αντίστοιχου αλκανίου η οποία ονοματίζεται όπως περιγράφεται παραπάνω.
    3. Το πλήρες όνομα της διακλάδωσης απαιτεί έναν αριθμό θέσης, ο οποίος
       εντοπίζει τη διακλάδωση πάνω στη μακρύτερη αλυσίδα. Για το σκοπό αυτό,
       αριθμείται κάθε άτομο άνθρακα της μακρύτερης αλυσίδας προς την
       κατεύθυνση που δίνει τους μικρότερους αριθμούς εντοπισμού (το
       μικρότερο άθροισμα αριθμών όταν είναι περισσότερες από μία) όλων των
       διακλαδώσεων.^[2].
    4. Όταν υπάρχουν περισσότερες από μία διακλαδώσεις αλκυλίων του ίδιο
       είδους, ο αριθμός τους υποδηλώνεται από ένα πρόθεμα, όπως δι-, τρι- ή
       τετρα-, το οποίο συνοδεύει το όνομα της διακλάδωσης. Η θέση κάθε
       ομάδας πάνω στη μακρύτερη αλυσίδα δίνεται από αριθμούς. Οι αριθμοί που
       υποδηλώνουν τη θέση διαχωρίζονται με κόμμα και ακολουθούνται από μία
       παύλα. Όταν υπάρχουν δύο ή περισσότερες διαφορετικές διακλαδώσεις
       αλκυλίων, το όνομα κάθε διακλάδωσης, μαζί με τον αριθμό θέσης
       προηγείται του βασικού ονόματος. Τα ονόματα των αλυσίδων τοποθετούνται
       είτε με αλφαβητική σειρά είτε με βάση την απλότητα των πλευρικών
       αλυσίδων.
    5. Οι παραπάνω κανόνες παραβιάζονται μερικές φορές για λόγους απλοποίησης
       του τελικού ονόματος. Η πιο συνηθισμένη παραβίαση είναι του 1ου
       κανόνα, δηλαδή η επιλογή όχι της μακρύτερης αλυσίδας, αλλά της πιο
       πολύπλοκης (δηλ. αυτή με τους περισσότερες ή πολυπλοκότερες
       διακλαδώσεις), για να αποφευχθεί η ανάγκη αναγραφής μεγάλου αριθμού
       διακλαδώσεων.

   Π.χ.:

   Alcane example3.svg 4-αιθυλο-8-δευτ. βουτυλο-2,3,5,9-τετραμεθυλοδωδεκάνιο

[Επεξεργασία] Ισομέρεια

   Τα αλκάνια στα οποία τα άτομα άνθρακα είναι ενωμένα μεταξύ τους έτσι ώστε
   να δίνουν μία ευθεία αλυσίδα, ονομάζονται κανονικά αλκάνια και αυτό
   συμβολίζεται με το πρόθεμα n- (ή κ- σε μέρος της ελληνικής βιβλιογραφίας),
   π.χ. n-βουτάνιο ή κ-βουτάνιο. Εκτός από τα αλκάνια ευθείας αλυσίδας,
   υπάρχουν και αλκάνια διακλαδισμένης αλυσίδας. Σε αυτά τα μόρια, ένα ή
   περισσότερα από τα υδρογόνα έχουν αντικατασταθεί από αλκύλια και έτσι
   προκύπτουν ισομερείς ενώσεις των κανονικών αλκανίων. Ο γενικός τους τύπος
   παραμένει ο ίδιος, αλλά η συντακτική τους δομή παρουσιάζεται πιο συμπαγής
   λόγω των διακλαδώσεων.

   Κάθε αλκάνιο με n>3 (δηλαδή μετά το προπάνιο) έχει ένα ορισμένο αριθμό
   ισομερών που αυξάνεται γεωμετρικά με των αριθμό ατόμων άνθρακα που
   περιέχει:

             ┌──────────────────┬────────────────────────────────┐
             │ Αριθμός ατόμων C │        Αριθμός ισομερών        │
             ├──────────────────┼────────────────────────────────┤
             │        1         │               1                │
             ├──────────────────┼────────────────────────────────┤
             │        2         │               1                │
             ├──────────────────┼────────────────────────────────┤
             │        3         │               1                │
             ├──────────────────┼────────────────────────────────┤
             │        4         │               2                │
             ├──────────────────┼────────────────────────────────┤
             │        5         │               3                │
             ├──────────────────┼────────────────────────────────┤
             │        6         │               5                │
             ├──────────────────┼────────────────────────────────┤
             │        7         │               9                │
             ├──────────────────┼────────────────────────────────┤
             │        8         │               17               │
             ├──────────────────┼────────────────────────────────┤
             │       ...        │              ...               │
             ├──────────────────┼────────────────────────────────┤
             │        12        │              355               │
             ├──────────────────┼────────────────────────────────┤
             │       ...        │              ...               │
             ├──────────────────┼────────────────────────────────┤
             │        32        │         27.711.253.769         │
             ├──────────────────┼────────────────────────────────┤
             │       ...        │              ...               │
             ├──────────────────┼────────────────────────────────┤
             │        60        │ 22.158.734.535.770.411.074.184 │
             ├──────────────────┼────────────────────────────────┤
             │       ...        │              ...               │
             └──────────────────┴────────────────────────────────┘

   Επειδή τα ισομερή αυτά έχουν διαφορετικές δομές έχουν και διαφορετικές
   ιδιότητες όπως φαίνεται π.χ. στον πίνακα με τα ισομερή του πεντανίου:

┌──────────────┬──────────────────────┬─────────┬────────┬─────────┬─────────────┐
│ Συντακτικός  │     Όνομα IUPAC      │         │ Σημείο │ Κρίσιμη │   Κρίσιμη   │
│    τύπος     │   (ελληνική μορφή)   │ Μοριακό │ ζέσεως │  πίεση  │ θερμοκρασία │
│     Δομή     │        Όνομα         │  βάρος  │ (°C, 1 │  (atm)  │    (°C)     │
│              │                      │         │  atm)  │         │             │
├──────────────┼──────────────────────┼─────────┼────────┼─────────┼─────────────┤
│ N-Pentan.png │      κ-πεντάνιο      │ 72,149  │ 36,06  │  33,25  │   196,50    │
│  κ-πεντάνιο  │       πεντάνιο       │         │        │         │             │
├──────────────┼──────────────────────┼─────────┼────────┼─────────┼─────────────┤
│ ισοπεντάνιο  │   2-μεθυλοβουτάνιο   │ 72,149  │ 27,84  │  33,37  │   187,24    │
│ ισοπεντάνιο  │     ισοπεντάνιο      │         │        │         │             │
├──────────────┼──────────────────────┼─────────┼────────┼─────────┼─────────────┤
│ νεοπεντάνιο  │ 2,2-διμεθυλοπροπάνιο │ 72,149  │  9,50  │  31,57  │   160,60    │
│ νεοπεντάνιο  │     νεοπεντάνιο      │         │        │         │             │
└──────────────┴──────────────────────┴─────────┴────────┴─────────┴─────────────┘

[Επεξεργασία] Μοριακή γεωμετρία

   [IMG]
   Η τετραεδρική δομή του μεθανίου

   Το άτομο του άνθρακα στη θεμελιώδη του κατάσταση εμφανίζει μία ηλεκτρονική
   διαμόρφωση με τρία 2p τροχιακά και ένα 2s τροχιακό. Με βάση την
   ηλεκτρονική θεωρία του σθένους, κατά την οποία το αριθμητικό σθένος
   εξισώνεται με τον αριθμό των μονήρων ηλεκτρονίων σθένους, το άτομο του
   άνθρακα θα έπρεπε να εμφανίζεται ως δισθενές και όχι τετρασθενές. Για να
   εξηγήσει λοιπόν την τετρασθένειά του και την ισοτιμία των τεσσάρων σθενών,
   ο Αμερικανός χημικός Linus Pauling διατύπωσε τη θεωρία του υβριδισμού των
   ατομικών τροχιακών.

   Σύμφωνα με τη θεωρία αυτή, η εξίσωση του αριθμητικού σθένους με τον αριθμό
   των μονήρων ηλεκτρονίων εξηγείται με την παραδοχή ότι ένα ηλεκτρόνιο από
   την 2s τροχιά ανυψώνεται στην κενή 2p[z] τροχιά. Τα τέσσερα τροχιακά που
   δημιουργούνται με αυτόν τον τρόπο υβριδοποιούνται, οπότε δημιουργούνται
   τέσσερα ισότιμα υβριδοποιημένα τροχιακά που συμβολίζονται ως sp^3. Οι
   δεσμοί που δημιουργούνται είναι ισότιμοι, ονομάζονται σ δεσμοί και έχουν
   τετραεδρική διάταξη με γωνία μεταξύ των δεσμών 109° 28'.

[Επεξεργασία] Προέλευση

   Τα αλκάνια απαντώνται τόσο στη Γη όσο και στο ηλιακό μας σύστημα, αλλά
   συνήθως μόνο τα περίπου εκατό πρώτα μέλη της ομόλογης σειράς και κυρίως σε
   ίχνη. Οι ελαφροί υδρογονάνθρακες, και κυρίως το μεθάνιο και το αιθάνιο,
   έχουν εντοπιστεί σε ουρές κομητών αλλά και σε μετεωρίτες. Επίσης,
   αποτελούν ένα σημαντικό ποσοστό της ατμόσφαιρας των αέριων πλανητών Δία,
   Κρόνου, Ουρανού και Ποσειδώνα. Στον Τιτάνα, δορυφόρο του Κρόνου,
   πιστεύεται ότι κάποτε υπήρχαν μεγάλοι ωκεανοί μικρών ή και μακρύτερων
   αλκανίων ενώ τώρα πιστεύεται ότι υπάρχουν μικρότερες θάλασσες υγρού
   αιθανίου.

   Στη Γη οι κύριες πηγές των υδρογονανθράκων είναι τα ορυκτά καύσιμα (φυσικό
   αέριο, πετρέλαιο και γαιάνθρακες. Το φυσικό αέριο είναι κατά βάση μεθάνιο
   με μικρότερες ποσότητες άλλων αέριων αλκανίων (αιθάνιο, προπάνιο,
   βουτάνιο), καθώς και ποσότητες διυδρογόνου και ηλίου. Το πετρέλαιο είναι
   μείγμα αλκανίων και κυκλοαλκανίων με μικρότερες ποσότητες αρωματικών
   υδρογονανθράκων, αλλά και άλλων (κυρίως θειούχων) οργανικών ενώσεων
   (δηλαδή και άλλων κατηγοριών υδρογονανθράκων και μη υδρογονανθράκων). Η
   δημιουργία των ορυκτών αυτών σχετίζεται με την δημιουργία ιζηματογενών
   πετρωμάτων και αποτελεί προϊόν αποδόμησης των ζωικών και φυτικών ιστών οι
   οποίοι παγιδεύτηκαν μέσα στα πετρώματα στη διάρκεια της δημιουργίας τους.
   Η διεργασία αυτή έλαβε χώρα στη διάρκεια εκατομμυρίων ετών. Αρχικά μία
   ποσότητα του οργανικού υλικού υπό την επίδραση αερόβιων μικροοργανισμών
   μετατράπηκε σε αέριο το οποίο και απελευθερώθηκε, ενώ απομακρύνθηκε το
   υδατοδιαλυτό μέρος του υλικού. Το υπόλειμμα δεν αποδομήθηκε λόγω έλλειψης
   οξυγόνου. Υπό την επίδραση αναερόβιων μικροοργανισμών τα μεγάλα οργανικά
   μόρια διασπάστηκαν δίδοντας συστατικά πλούσια σε άνθρακα και υδρογόνο. Η
   αυξημένη πίεση από το βάρος των υπερκειμένων στρωμάτων του πετρώματος και
   η υψηλή θερμοκρασία ολοκληρώνουν την μετατροπή της οργανικής ύλης σε
   πετρέλαιο. Τα αρχαιότερα κοιτάσματα χρονολογούνται στα 600 εκατομμύρια
   χρόνια και τα νεότερα σε 1 εκατομμύριο χρόνια.

[Επεξεργασία] Παραγωγή

   Βιομηχανικό ενδιαφέρον συνθετικής παρασκευής αλκανίων δεν υπάρχει ακόμη,
   διότι όλες οι ανάγκες καλύπτονται άμεσα ή έμμεσα από φυσικές πηγές. Η
   γνώση όμως των μεθόδων συνθετικής παρασκευής αλκανίων παρουσιάζει
   ενδιαφέρον για την Συνθετική Οργανική Χημεία, εφόσον ουσιαστικά πρόκειται
   για μεθόδους παραγωγής δεσμών C-C ή C-H, τα μόνα είδη δεσμών που περιέχουν
   τα αλακάνια. Έτσι, οι σπουδαιότεροι τρόποι παραγωγής αλκανίων είναι οι
   ακόλουθοι^[3]:

  [Επεξεργασία] Ανοικοδόμηση: σύνθεση μεγαλύτερης αλυσίδας από μικρότερες

   1. Μέθοδος Würtz: Κατά την επίδραση νατρίου (Na) σε αλκυλαλογονίδια (RX)
   σχηματίζονται «συμμετρικά» αλκάνια^[4]:

                   \mathrm{2RX + Na \xrightarrow{} RR + NaX}

     • Αν το αλκύλιο είναι τριτοταγές η παραπάνω αντίδραση δεν
       πραγματοποιείται, λόγω στερεοχημικής παρεμπόδισης.
     • Αν και στην κλασσική αντίδραση που χρησιμοποίησε ο Würtz χρησιμοποίησε
       νάτριο, αργότερα αποδείχθηκε ότι μπορούν να χρησιμοποιηθούν για
       ανάλογη αντίδραση επίσης τα ακόλουθα μέταλλα: Κάλιο (K), μαγνήσιο (Mg)
       και ψευδάργυρος (Zn).
     • Αν χρησιμοποιηθούν δυο διαφορετικά αλκυλαλογονίδια παράγονται μίγματα
       των δυο συμμετρικών και ενός μη συμμετρικού:

      \mathrm{3RX + 3R \acute{}X + 6Na \xrightarrow{} RR + RR \acute{} + R
                           \acute{}R \acute{} + 6NaX}

     • Η αντίδραση χρησιμοποιείται όταν τα διαφορετικά αλκάνια που παράγονται
       έχουν σημεία ζέσης με (σχετικά) μεγάλη διαφορά, γιατί τότε είναι
       σχετικά εύκολος ο διαχωρισμός τους με κλασματική απόσταξη.

   2. Με οργανομεταλλικές ενώσεις:

                    α. Με Li (σύνθεση κατά Corey-House)^[5]:

     \mathrm{RX + 2Li \xrightarrow[-LiX]{|Et_2O|} RLi \xrightarrow[CuX]{+R
                         \acute{} X} RR \acute{} + LiX}

                                 β. Με Mg^[6]:

   \mathrm{RX + Mg \xrightarrow{|Et_2O|} RMgX \xrightarrow{+R \acute{} X} RR
                               \acute{} + MgX_2}

   3. Ηλεκτρολυτική μέθοδος Kolbé: Κατά την ηλεκτρόλυση διαλυμάτων αλάτων
   καρβονικών οξέων με αλκάλια σχηματίζονται στην άνοδο «συμμετρικά» αλκάνια.
   Για την αντίδραση Kolbé έχουν προταθεί διάφοροι μηχανισμοί, με
   επικρατέστερο των μηχανισμό ελεύθερων ριζών^[7]:.

   Kolbe electrolysis.png

     • Το μειονέκτημα και αυτής της μεθόδου είναι ο σχηματισμός
       παραπροϊόντων, ακόμη και αν χρησιμοποιηθεί άλας ενός καρβονικού οξέος,
       γιατί συμπαράγονται παραπροϊόντα μεταθέσεων.

   4. Παρεμβολή καρβένίου σε αλκάνια. Π.χ.^[8]:

                   \mathrm{RH + [:CH_2] \xrightarrow{} RCH_3}

     • Το μειονέκτημα αυτής της μεθόδου είναι ο σχηματισμός όλων των πιθανών
       ισομερών, γιατί όλοι οι δεσμοί C-H έχουν πρακτικά ίσες πιθανότητες
       παρεμβολής από το εξαιρετικά ασταθές και δραστικό καρβένιο (που
       λειτουργεί πρακτικά σαν ελεύθερη δίριζα) που παράγεται ενδιάμεσα.

  [Επεξεργασία] Χωρίς μεταβολή της ανθρακικής αλυσίδας

   1. Αναγωγή αλκυλαλογονιδίων (RX): Σ' αυτή τη μέθοδο χρησιμοποιούνται
   διάφορα αναγωγικά μέσα, η εκλογή του οποίου εξαρτάται κυρίως από τη φύση
   του αλκυλαλογονιδίου (πρωτοταγές, δευτεροταγές, τριτοταγές, καθώς και του
   αλογόνου του).

      1. Αναγωγή με «υδρογόνο εν τω γεννάσθαι» (μέταλλο + οξύ). Π.χ.^[9]:

                \mathrm{RX + Zn + HX \xrightarrow{} RH + ZnX_2}

                  2. Αναγωγή με LiAlH[4] ή NaBH[4]. Π.χ.^[10]:

            \mathrm{4RX + LiAlH_4 \xrightarrow{} 4RH + LiX + AlX_3}
        ή ομοίως: \mathrm{4RX + NaBH_4 \xrightarrow{} 4RH + NaX + BX_3}

                   3. Αναγωγή αλκυλιωδιδίων με HI. Π.χ.^[11]:

                    \mathrm{RI + HI \xrightarrow{} RH + I_2}

                4. Αναγωγή μέσω οργανομαγνησιακών ενώσεων^[12]:

   \mathrm{RX + Mg \xrightarrow{|Et_2O} RMgX \xrightarrow{+H_2O} RH + Mg(OH)X
                                  \downarrow}

               5. Αναγωγή από ένα αλκανοκασσιτεράνιο. Π.χ.^[13]:

       \mathrm{RX + R \acute{}\ SnH \xrightarrow{} RH + R \acute{}\ SnX}

   2. Καταλυτική υδρογόνωση ακόρεστων αλειφατικών υδρογονανθράκων ή
   κυκλοπροπανίων: Η υδρογόνωση ακόρεστων υδρογονανθράκων οδηγεί σε αλκάνια,
   των οποίων οι αποδόσεις προσεγγίζουν το 100%, συνήθως παρουσία καταλυτών
   όπως Pt, Pd και Ni. Π.χ.:

            \mathrm{RCH=CH_2 + H_2 \xrightarrow{Ni,Pd,Pt} RCH_2CH_3}
         \mathrm{RC \equiv CH + 2H_2 \xrightarrow{Ni,Pd,Pt} RCH_2CH_3}
        Alkylcyclopropane.png \mathrm{+ H_2 \xrightarrow{Pt} \frac{2}{3}
                   RCH_2CH_2CH_3 + \frac{1}{3} CH_3CH(R)CH_3}

   3. Με αναγωγή αλδεΰδης - Αντίδραση Wolf-Kishner:

         \mathrm{RCHO + NH_2NH_2 \xrightarrow{KOH} RCH_3 + N_2 + H_2O}

   4. Με αναγωγή κετόνης - Αντίδραση Clemmensen:

   \mathrm{RCOR \acute{} + 2Zn + 2HCl \xrightarrow{} RCH_2R \acute{} + ZnCl_2
                                     + ZnO}

  [Επεξεργασία] Αποικοδόμηση: αποσύνθεση μεγαλύτερης αλυσίδας σε μικρότερη

     • Αποκαρβοξυλίωση αλάτων καρβονικών οξέων: Κατά τη θέρμανση αλάτων
       καρβονικών οξέων με καυστικά αλκάλια σχηματίζονται αλκάνια. Π.χ.:

   \mathrm{RCOOH + NaOH \xrightarrow{} RCOONa + H_2O \xrightarrow{\triangle}
                 RH + NaHCO_3 \xrightarrow{} RH + NaOH + CO_2}

[Επεξεργασία] Φυσικές ιδιότητες

   [IMG]
   [IMG]
   Τα σημεία τήξης (μπλε) και σημεία ζέσεως (ροζ) των κανονικών αλκανίων
   μέχρι τα 14 άτομα άνθρακα σε °C

   Τα μέλη της ομόλογης σειράς των αλκανίων έχουν φυσικές ιδιότητες οι οποίες
   μεταβάλλονται κατά μήκος της σειράς με κανονικό τρόπο. Έτσι υπό κανονικές
   συνθήκες, τα πρώτα μέλη της σειράς από 1 έως 4 άτομα άνθρακα είναι αέρια,
   τα μέσα μέλη άνω του βουτανίου είναι υγρά και τα ανώτερα αλκάνια, άνω του
   δεκαπεντανίου, είναι στερεά. Σε γενικές γραμμές για κάθε μεθυλενική ομάδα
   που προστίθεται το σημείο ζέσεως αυξάνεται από 20 έως 30 °C, όπως φαίνεται
   και στο διπλανό διάγραμμα. Από την άλλη, το σημείο τήξης των κανονικών
   αλκανίων, παρόλο που αυξάνεται επίσης με την αύξηση των ατόμων άνθρακα (με
   την εξαίρεση του προπανίου), αυξάνεται εμφανώς πιο αργά ιδιαίτερα στα
   ανώτερα αλκάνια. Επίσης, το σημείο τήξης των αλκανίων με περιττό αριθμό
   ατόμων άνθρακα αυξάνεται γρηγορότερα από το σημείο τήξης των αλκανίων με
   ζυγό αριθμό ατόμων άνθρακα.

   Γενικά, τα γραμμικά αλκάνια έχουν υψηλότερο σημείο ζέσεως από τα
   αντίστοιχα διακλαδισμένα. Αυτό αποδίδεται στις δυνάμεις van der Waals που
   ασκούνται εντονότερα μεταξύ των μορίων γραμμικών αλκανίων από ότι μεταξύ
   των μορίων διακλαδισμένων αλκανίων. Στα διακλαδισμένα αλκάνια, τα οποία
   έχουν περισσότερο σφαιρικό σχήμα από τα γραμμικά και άρα μικρότερη
   εξωτερική επιφάνεια, η επαφή μεταξύ των μορίων είναι μικρότερη και
   επομένως μεταξύ των μορίων ασκούνται ασθενέστερες δυνάμεις van der Waals.

   Τα αλκάνια θεωρούνται άπολες ενώσεις και γι' αυτό δεν σχηματίζουν δεσμούς
   υδρογόνου και δεν διαλύονται σε πολικούς διαλύτες όπως το νερό και οι
   αλκοόλες. Αντίθετα, διαλύονται εύκολα σε άπολους διαλύτες όπως το βενζόλιο
   και ο τετραχλωράνθρακας. Τέλος, διάφορα αλκάνια μπορούν αναμιχθούν μεταξύ
   τους σε διάφορες αναλογίες.

   Η πυκνότητα των αλκανίων αυξάνεται με την αύξηση του αριθμού των ατόμων
   άνθρακα αλλά παραμένει μικρότερη από αυτή του νερού. Έτσι, σε ένα μείγμα
   νερού-αλκανίων τα αλκάνια διατηρούνται πάντα στα ανώτερα στρώματα του
   μίγματος.

  [Επεξεργασία] Φασματοσκοπικές ιδιότητες

   Ουσιαστικά όλες οι οργανικές ενώσεις περιέχουν δεσμούς άνθρακα-άνθρακα και
   άνθρακα-υδρογόνου, και έτσι παρουσιάζουν κάποια από τα χαρακτηριστικά των
   αλκανίων στο φάσμα τους. Αντίθετα, τα αλκάνια χαρακτηρίζονται από την
   απουσία άλλων χαρακτηριστικών ομάδων εκτός από τις παραπάνω με αποτέλεσμα
   την απουσία στο φάσμα των αντίστοιχων χαρακτηριστικών απορροφήσεων. Γι'
   αυτό τον λόγο τα αλκάνια είναι πολύ καλοί διαλύτες άλλων ουσιών ιδιαίτερα
   για την μελέτη των τελευταίων με φασματοσκοπία υπεριώδους-ορατού.

   Στη φασματοσκοπία υπερύθρου (IR) η δόνηση τάσεως του δεσμού
   άνθρακα-υδρογόνου εμφανίζεται ισχυρή μεταξύ 2850 και 2950 cm^-1, ενώ η
   αντίστοιχη του δεσμού άνθρακα-άνθρακα εμφανίζεται μεταξύ 700 και 1300
   cm^-1. Η δόνηση κάμψεως του δεσμού άνθρακα-υδρογόνου εξαρτάται από το
   είδος της ομάδας. Έτσι, στις μεθυλο-ομάδες εμφανίζεται στα 1430 – 1470
   cm^-1 και στα 1370 – 1380 cm^-1, ενώ στις μεθυλενο-ομάδες στα 1445 – 1485
   cm^-1. Τέλος, αλκάνια με περισσότερα από τέσσερα άτομα άνθρακα
   παρουσιάζουν μία ασθενή απορρόφηση στα 720 – 750 cm^-1.

   Στη φασματοσκοπία πρωτονιακού πυρηνικού μαγνητικού συντονισμού (H-NMR) των
   αλκανίων είναι πολύ χαρακτηριστικά. Τα πρωτόνια των μέθυλο-ομάδων
   συντονίζονται περίπου στα 0,9 ppm, ενώ των μεθυλενο-ομάδων στα 1,25 ppm
   περίπου. Διάκριση μεταξύ γραμμικού και διακλαδισμένου αλκανίου μπορεί να
   γίνει με συγκριτική μελέτη της εμβαδομετρήσεως των κορυφών των μεθυλο- και
   μεθυλενο- ομάδων.

   Η φασματοσκοπία μαζών αποτελεί μια πρώτης τάξεως μέθοδο για τη μελέτη της
   δομής είτε καθαρών είτε μιγμάτων αλκανίων. Αλκάνια με ευθεία αλυσίδα
   δίνουν φάσματα μαζών, χαρακτηριστικό των οποίων είναι η ύπαρξη ομάδων
   κορυφών που απέχουν κατά 14 μονάδες μάζας (-CH[2]-). Κάθε ομάδα
   αποτελείται από τρεις επιμέρους κορυφές που αντιστοιχούν στα C[n]H[2n+1]
   (περισσότερο έντονη), C[n]H[2n] και C[n]H[2n-1]. Χαρακτηριστικό των
   διακλαδισμένων αλκανίων είναι το θραύσμα που αντιστοιχεί στο σημείο της
   διακλαδώσεως και εμφανίζεται με μεγαλύτερη ένταση.

[Επεξεργασία] Χημικές ιδιότητες

   Τα αλκάνια έχουν γενικά μικρή δραστικότητα, διότι οι δεσμοί άνθρακα –
   άνθρακα και άνθρακα – υδρογόνου είναι σχετικά σταθεροί και τα μόρια των
   αλκανίων δεν διαθέτουν άλλες χαρακτηριστικές ομάδες.

   Παρόλα αυτά, σήμερα ορισμένες αντιδράσεις των αλκανίων έχουν εξαιρετική
   σπουδαιότητα τόσο στη διύλιση του πετρελαίου όσο και γενικότερα στην
   οργανική χημική βιομηχανία και χρησιμοποιούνται περισσότερο από κάθε άλλη
   αντίδραση, κυρίως εξαιτίας της σχετικά μεγάλης και εύκολης διαθεσιμότητας
   που έχουν ως πρώτες ύλες, άμεσα ή έμμεσα, λόγω της παγκόσμιας μαζικής
   χρήσης των ορυκτών κοιτασμάτων υδρογονανθράκων του πλανήτη. Άλλωστε η
   σχετικά μεγάλη απλότητά τους κάνει εφικτή και σχετικά οικονομική και την
   τεχνητή σύνθεσή τους.

  [Επεξεργασία] Οξείδωση

   1. Όλα τα αλκάνια πάνω από μια ορισμένη θερμοκρασία, με περίσσεια οξυγόνου
   οξειδώνονται τόσο γρήγορα προς διοξείδιο του άνθρακα και νερό, ώστε να
   λέμε ότι καίγονται. Η γενική εξίσωση της πλήρους καύσης των αλκανίων έχει
   την παρακάτω μορφή^[14]:

   \mathrm{C_vH_{2v+2} + \frac{3v+1}{2} O_2 \xrightarrow{\triangle} v CO_2 +
                       (v+1) H_2O + (157v + 55) \; kcal}

   2. Επίσης, τα αλκάνια σε σύγκριση με πολλές άλλες τάξεις οργανικών
   ενώσεων, είναι αρκετά ανθεκτικά στην επίδραση συνηθισμένων οξειδωτικών
   μέσων. Έτσι, στη συνηθισμένη θερμοκρασία, το υπερμαγγανικό ή το διχρωμικό
   κάλιο προσβάλουν αρκετά αργά τα αλκάνια. Παρόλα αυτά, αλκάνια με
   τριτοταγές άτομο άνθρακα (παράδειγμα ισοβουτάνιο) στη συνηθισμένη
   θερμοκρασία οξειδώνονται σχετικά εύκολα με υπερμαγγανικό κάλιο. Π.χ.:

     \mathrm{3(CH_3)_3CH + 2KMnO_4 + H_2SO_4 \xrightarrow{} 3(CH_3)_3COH +
                            2MnO_2 + K_2SO_4 + H_2O}

   3. Επίσης πολλά δίνουν αντιδράσεις καταλυτικής μερικής οξείδωσης. Π.χ.:

         \mathrm{CH_4 + O_2 \xrightarrow[\triangle]{Cu} H_2C=O + H_2O}

  [Επεξεργασία] Αλογόνωση

   Η δραστικότητα των αλογόνων ακολουθεί την εξής σειρά: φθόριο >> χλώριο >
   βρώμιο >> ιώδιο. Έτσι, η απευθείας φθορίωση των αλκανίων γίνεται συνήθως
   βίαια και συχνά με έκρηξη. Γι' αυτό τον λόγο συνήθως εφαρμόζονται ειδικές
   μέθοδοι για την παρασκευή φθοροπαραγώγων. Η αντίδραση με χλώριο είναι
   σχετικά γρήγορη, με βρώμιο πιο αργή, απαιτεί σημαντική ποσότητα υπεριώδους
   ακτινοβολίας και είναι πιο εκλεκτική, ενώ με ιώδιο είναι εξαιρετικα
   βραδεία και ενεργοβόρα, οπότε και για τα ιωδοπαράγωγα συνήθως εφαρμόζονται
   ειδικές μέθοδοι για την παρασκευή τους.

   Τα άτομα υδρογόνου των αλκανίων μπορούν να αντικατασταθούν από χλώριο ή
   βρώμιο δια μέσου μια αλυσωτής αντιδράσεως ελευθέρων ριζών, ο μηχανισμός
   της οποίας μπορεί να συνοψισθεί ως εξής:

   1. Έναρξη: Ένα μόριο αλογόνου διασπάται σε δύο ελεύθερες ρίζες με τη
   βοήθεια υπεριώδους ακτινοβολίας ή θέρμανσης:

               \mathrm{X_2 \xrightarrow[\triangle]{UV} X^\bullet}

   2. Διάδοση: Η ελεύθερη ρίζα του αλογόνου αποσπά ένα άτομο υδρογόνου από το
   αλκάνιο (RH) και στη συνέχεια η ρίζα αντιδρά με αλογόνο δίνοντας το προϊόν
   της αλογόνωσης:

             \mathrm{RH + X^\bullet \xrightarrow{} R^\bullet + HX}
             \mathrm{RH + R^\bullet \xrightarrow{} RX + X^\bullet}

   3. Τερματισμός: Η αντίδραση ολοκληρώνεται με τους παρακάτω τρεις τρόπους:

                     \mathrm{2X^\bullet \xrightarrow{} X_2}
                     \mathrm{2R^\bullet \xrightarrow{} RR}
                \mathrm{R^\bullet + X^\bullet \xrightarrow{} RX}

  [Επεξεργασία] Παρεμβολή καρβενίων στους δεσμούς C-H

   Τα καρβένια ([:CH[2]]) είναι ασταθείς και γι' αυτό εξαιρετικά δραστικές
   ενώσεις του C^II και μπορούν παρεμβληθούν στους δεσμούς C-H. Π.χ.
   έχουμε^[15]:

          \mathrm{RH + CH_3Cl + KOH \xrightarrow{} RCH_3 + KCl + H_2O}

  [Επεξεργασία] Νίτρωση

   Κατά την κατεργασία αλκανίων με νιτρικό οξύ μπορούν να αντικατασταθούν ένα
   ή περισσότερα άτομα υδρογόνου από την νιτρο-ομάδα (-ΝΟ[2]). Η όλη
   αντίδραση είναι γνωστή ως νίτρωση. Η νίτρωση γίνεται είτε σε αέρια φάση
   (καταλληλότερη για αλκάνια μικρού μοριακού βάρους), είτε σε υγρή φάση,
   κατά την οποία αλκάνια μεγάλου μοριακού βάρους θερμαίνονται σε θερμοκρασία
   140 °C με πυκνό νιτρικό οξύ υπό πίεση^[16]:

         \mathrm{RH + HNO_3 \xrightarrow[\acute{\eta} \; 140^oC, \; \pi
     \acute{\iota} \epsilon \sigma \eta]{\alpha \acute{\epsilon} \rho \iota
            \alpha \; \phi \acute{\alpha} \sigma \eta} RNO_2 + H_2O}

   Κατά την νίτρωση αλκανίων παράγονται μίγματα νιτροπαραφινών, ο σχηματισμός
   των οποίων οφείλεται όχι μόνο σε αντικατάσταση ατόμων υδρογόνου από
   νιτρο-ομάδες, αλλά και σε αντίδραση της νιτρο-ομάδας με οποιαδήποτε
   αλκυλο-ομάδα που θα μπορούσε να δημιουργηθεί από τη σχάση της αλυσίδας του
   υδρογονάνθρακα.

   Η νίτρωση σε αέρια φάση ακολουθεί τον μηχανισμό ελεύθερων ριζών. Σε αυτή
   την περίπτωση η ευκολία υποκαταστάσεως υδρογόνου από νιτρο-ομάδα ακολουθεί
   την παρακάτω σειρά εξαιτίας του ενδιάμεσου σχηματισμού σταθερότερων ριζών:
   \mathrm{R_3C^\bullet > R_2CH^\bullet > RCH_2^\bullet > CH_3^\bullet}.

[Επεξεργασία] Χρήσεις

   Τα αλκάνια αποτελούν βασική πηγή ενέργειας, ιδιαίτερα με τη μορφή
   ακάθαρτου και φωτιστικού πετρελαίου και του φυσικού αερίου.
   Χρησιμοποιούνται επίσης ως διαλυτικά μέσα, ως λιπαντικά έλαια και με τη
   μορφή των αλάτων σουλφοξέων με νάτριο στη βιομηχανία των απορρυπαντικών.

[Επεξεργασία] Κίνδυνοι για την υγεία

   Το μεθάνιο καθώς και άλλα αλκάνια χαμηλού μοριακού βάρους μπορούν να
   δημιουργήσουν εκρηκτικά μίγματα με τον αέρα (1-8% CH[4]) ενώ το μεθάνιο
   θεωρείται δεύτερο σημαντικότερο αέριο του θερμοκηπίου (μετά το CO[2]). Τα
   ελαφρά υγρά αλκάνια είναι εξαιρετικά εύφλεκτα αλλά αυτός ο κίνδυνος
   μειώνεται με την αύξηση του μήκους της ανθρακικής αλυσίδας. Τα πεντάνιο,
   εξάνιο, επτάνιο και οκτάνιο έχουν επισημανθεί από την Ευρωπαϊκή Ένωση ως
   επικίνδυνα για το περιβάλλον και επιβλαβή.

[Επεξεργασία] Σημειώσεις και αναφορές

    1. ↑ Πολλά εγχειρίδια Χημείας (δυστυχώς και η αγγλόφωνη Wikipedia)
       ταυτίζουν λανθασμένα τα αλκάνια με τις παραφίνες. Οι τελευταίες
       αποτελούν παλαιότερη κατηγορία, που χρησιμοποιεί κυρίως η χημική
       βιομηχανία, αλλά είναι ευρύτερη, αφού περιλαμβάνει όλους τους
       κορεσμένους υδρογονάνθρακες. Δηλαδή περιλαμβάνει όχι μόνο τα αλκάνια,
       αλλά και τα κυκλοαλκάνια, τα δικυκλοαλκάνια και κάθε άλλη ομόλογη
       σειρά υδρογονανθράκων που δεν περιέχουν πολλαπλό (διπλό ή τριπλό)
       δεσμό. Ο γενικός τύπος των αλκανίων δεν ισχύει για όσες παραφίνες
       έχουν βαθμό ακορεστότητας > 0.
    2. ↑ Δεν χρησιμοποιείται ο κανόνας όταν εννοούνται οι αριθμοί θεσης,
       δηλαδή όταν υπάρχει μια μοναδική κατανομή των διακλαδώσεων στη
       συγκεκριμένη κύρια ανθρακική αλυσίδα.
    3. ↑ όπου με Χ συμβολίζεται ένα αλογόνο και με R ένα αλκύλιο.
    4. ↑ Ασκήσεις και προβλήματα Οργανικής Χημείας Ν. Α. Πετάση 1982: Σελ.
       152, §6.2.2
    5. ↑ SCHAUM'S OUTLINE SERIES, ΟΡΓΑΝΙΚΗ ΧΗΜΕΙΑ, Μτφ. Α. Βάρβογλη, 1999,
       Σελ.42, §4.3.
    6. ↑ Ασκήσεις και προβλήματα Οργανικής Χημείας Ν. Α. Πετάση 1982: Σελ.
       152, §6.2.4α
    7. ↑ Ασκήσεις και προβλήματα Οργανικής Χημείας Ν. Α. Πετάση 1982: Σελ.
       152, §6.2.3β
    8. ↑ Ασκήσεις και προβλήματα Οργανικής Χημείας Ν. Α. Πετάση 1982: Σελ.
       155, §6.7.3
    9. ↑ SCHAUM'S OUTLINE SERIES, ΟΡΓΑΝΙΚΗ ΧΗΜΕΙΑ, Μτφ. Α. Βάρβογλη, 1999,
       Σελ. 42, §4.3.
   10. ↑ SCHAUM'S OUTLINE SERIES, ΟΡΓΑΝΙΚΗ ΧΗΜΕΙΑ, Μτφ. Α. Βάρβογλη, 1999,
       Σελ. 42, §4.3.
   11. ↑ Α. Βάρβογλη, «Χημεία Οργανικών Ενώσεων», Παρατηρητής, Θεσσαλονίκη
       1991, Σελ. 14, §1.1.
   12. ↑ SCHAUM'S OUTLINE SERIES, ΟΡΓΑΝΙΚΗ ΧΗΜΕΙΑ, Μτφ. Α. Βάρβογλη, 1999,
       Σελ. 42, §4.3.
   13. ↑ SCHAUM'S OUTLINE SERIES, ΟΡΓΑΝΙΚΗ ΧΗΜΕΙΑ, Μτφ. Α. Βάρβογλη, 1999,
       Σελ. 42, §4.3.
   14. ↑ Ασκήσεις και προβλήματα Οργανικής Χημείας Ν. Α. Πετάση 1982, σελ.
       155, §6.7.1.
   15. ↑ Ασκήσεις και προβλήματα Οργανικής Χημείας Ν. Α. Πετάση 1982, σελ.
       155, §6.7.3.
   16. ↑ Ασκήσεις και προβλήματα Οργανικής Χημείας Ν. Α. Πετάση 1982, σελ.
       244 , §10.3.2

[Επεξεργασία] Πηγές πληροφόρησης

     • Παπαγεωργίου Β.Π., Εφαρμοσμένη Οργανική Χημεία: Άκυκλες ενώσεις,
       Εκδόσεις Παρατηρητής, Θεσσαλονίκη 1986.
     • Α. Βάρβογλη, Χημεία οργανικών ενώσεων, Παρατηρητής, Θεσσαλονίκη 1991
     • SCHAUM'S OUTLINE SERIES, ΟΡΓΑΝΙΚΗ ΧΗΜΕΙΑ, Μτφρ. Α. Βάρβογλη, 1999
     • Ασκήσεις και προβλήματα Οργανικής Χημείας Ν. Α. Πετάση 1982
     • Coates J., Interpretation of Infrared Spectra, A Practical Approach,
       Encyclopedia of Analytical Chemistry, R.A. Meyers (Ed.), pp.
       10815-10837, John Wiley & Sons Ltd, Chichester (2000).
     • Η σελίδα της Ε.Ε. για την ταξινόμηση και την επισήμανση των
       επικίνδυνων ουσιών.

   π • σ • ε
                            Κατάταξη υδρογονανθράκων
   Βαθμός ακορεστότητας 0   Αλκάνια
   Βαθμός ακορεστότητας 1   Αλκένια  · Κυκλοαλκάνια
   Βαθμός ακορεστότητας 2   Αλκίνια  · Αλκαδιένια  · Κυκλοαλκένια  ·
                            Δικυκλοαλκάνια
                            Αλκενίνια  · Αλκατριένια  · Κυκλοαλκίνια  ·
   Βαθμός ακορεστότητας 3   Κυκλοαλκαδιένια  · Δικυκλοαλκένια  ·
                            Τρικυκλοαλκάνια
   Χωρίς συγκεκριμένο βαθμό Αρωματικοί υδρογονάνθρακες  · Αντιαρωματικοί
   ακορεστότητας            υδρογονάνθρακες

   Ανακτήθηκε από
   "http://el.wikipedia.org/wiki/%CE%91%CE%BB%CE%BA%CE%AC%CE%BD%CE%B9%CE%B1"
   Κατηγορίες: Χημικές ομόλογες σειρές | Αλκάνια

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Azərbaycanca
     • Български
     • Bosanski
     • Català
     • Česky
     • Cymraeg
     • Dansk
     • Deutsch
     • English
     • Esperanto
     • Español
     • Eesti
     • فارسی
     • Suomi
     • Føroyskt
     • Français
     • Galego
     • עברית
     • हिन्दी
     • Hrvatski
     • Magyar
     • Հայերեն
     • Bahasa Indonesia
     • Íslenska
     • Italiano
     • 日本語
     • ქართული
     • 한국어
     • Kurdî
     • Latina
     • Lëtzebuergesch
     • Lumbaart
     • Lietuvių
     • Latviešu
     • Македонски
     • മലയാളം
     • Bahasa Melayu
     • Nederlands
     • ‪Norsk (nynorsk)‬
     • ‪Norsk (bokmål)‬
     • Nouormand
     • Occitan
     • Polski
     • Piemontèis
     • Português
     • Română
     • Русский
     • Srpskohrvatski / Српскохрватски
     • Simple English
     • Slovenčina
     • Slovenščina
     • Shqip
     • Српски / Srpski
     • Seeltersk
     • Basa Sunda
     • Svenska
     • தமிழ்
     • ไทย
     • Türkçe
     • Українська
     • Tiếng Việt
     • 中文

     • Τελευταία τροποποίηση 21:50, 16 Σεπτεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
