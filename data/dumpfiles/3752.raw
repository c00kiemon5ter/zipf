   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                     Ποσειδώνιος ο Ρόδιος

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Προτομή του Ποσειδωνίου από το
   Αρχαιολογικό Μουσείο της Νάπολης.

   Ο Ποσειδώνιος ο Ρόδιος ή ο Απαμεύς (περ.
   135 π.Χ. – 51 π.Χ.) ήταν Έλληνας πολυμαθής
   Στωικός φιλόσοφος, αστρονόμος,
   γεωγράφος, πολιτικός, ιστορικός και
   δάσκαλος που γεννήθηκε στην Απάμεια της
   Συρίας. Τον θεωρούσαν τον πολυμαθέστερο
   άνθρωπο του κόσμου για την εποχή του.
   Τίποτα από το τεράστιο έργο του δεν έχει
   σωθεί ως ολότητα σήμερα, αλλά μόνο
   αποσπάσματα.

   Πίνακας περιεχομένων

     * 1 Η ζωή του

          * 1.1 Πολιτικά αξιώματα
          * 1.2 Ταξίδια
          * 1.3 Η σχολή του Ποσειδωνίου

     * 2 Τα έργα και η σκέψη του

          * 2.1 Φιλοσοφία
          * 2.2 Φυσική
          * 2.3 Αστρονομία
          * 2.4 Γεωγραφία, Εθνολογία και
            Γεωλογία
          * 2.5 Μετεωρολογία
          * 2.6 Μαθηματικά
          * 2.7 Ιστορία και στρατηγική

     * 3 Φήμη και επιδράσεις
     * 4 Αναφορές
     * 5 Εξωτερικοί σύνδεσμοι

[Επεξεργασία] Η ζωή του

   Ο Ποσειδώνιος, γνωστός και με το
   προσωνύμιο «ο Αθλητής» ήταν γόνος μιας
   ελληνικής οικογένειας της Απαμείας,
   μιας ελληνιστικής πόλεως πάνω στον
   ποταμό Ορόντη, στη βόρεια Συρία. Το
   μεγαλύτερο μέρος της ζωής του όμως το
   έζησε στη Ρόδο και πέθανε είτε στη Ρόδο
   είτε στη Ρώμη.

   Ο Ποσειδώνιος ολοκλήρωσε τις ανώτερες
   σπουδές του στην Αθήνα, όπου μαθήτευσε
   κοντά στον γηραιό πλέον Παναίτιο, τον
   επικεφαλής της Στωικής Σχολής. Περί το 95
   π.Χ. εγκαταστάθηκε στη Ρόδο, κράτος
   φημιζόμενο ως προς τις επιστημονικές
   έρευνες, και έγινε Ρόδιος πολίτης.

  [Επεξεργασία] Πολιτικά αξιώματα

   Και όχι μόνο έγινε πολίτης, αλλά
   συμμετέσχε ενεργά στην πολιτική ζωή της
   Ρόδου, φθάνοντας στα ανώτερα αξιώματα ως
   ένας από τους πρυτάνεις (κάτι σαν
   προέδρους με εξάμηνη θητεία) της.
   Υπηρέτησε εξάλλου ως πρεσβευτής στη
   Ρώμη το 87 - 86 π.Χ., κατά την εποχή του
   Μαρίου και του Σύλλα.

   Μαζί με άλλους Έλληνες διανοουμένους, ο
   Ποσειδώνιος ευνοούσε τη Ρώμη ως μία
   σταθεροποιητική δύναμη σε έναν ασταθή
   κόσμο. Οι διασυνδέσεις του με τη ρωμαϊκή
   ανώτερη τάξη ήταν σημαντικές όχι μόνο
   για την πολιτική του, αλλά και για τις
   επιστημονικές του έρευνες. Η είσοδός του
   στους ρωμαϊκούς κυβερνητικούς κύκλους
   τον διευκόλυνε να πραγματοποιήσει τα
   ταξίδια του στη Δύση, πέρα από τα ρωμαϊκά
   σύνορα.

  [Επεξεργασία] Ταξίδια

   Αφού καθιερώθηκε στη Ρόδο, ο Ποσειδώνιος
   έκανε ένα ή περισσότερα ταξίδια στον
   τότε γνωστό κόσμο με
   επιστημονικούς-ερευνητικούς σκοπούς.
   Ταξίδεψε στην Ελλάδα, την Ισπανία, την
   Αφρική (ιδίως τη βόρεια), την Ιταλία, τη
   Σικελία, τη Δαλματία (και γενικά τις
   ανατολικές ακτές της Αδριατικής), τη
   Γαλατία και τη Λιγουρία.

   Στην Ισπανία, στις ακτές του Ατλαντικού
   Ωκεανού (στο σύγχρονο Κάδιξ), ο
   Ποσειδώνιος μελέτησε τις παλίρροιες.
   Παρατήρησε ότι οι ημερήσιες παλίρροιες
   συνδέονταν με την τροχιά και οι μηνιαίες
   με τη φάση της Σελήνης, ενώ έκανε
   υποθέσεις για τη σχέση των ετήσιων
   περιοδικοτήτων των παλιρροιών με τις
   ισημερίες και τα ηλιοστάσια.

   Στη Γαλατία ο Ποσειδώνιος μελέτησε τους
   Κέλτες. Μας άφησε ζωηρές περιγραφές για
   συνήθειες που τις είδε με τα μάτια του
   όταν ζούσε ανάμεσά τους: άνθρωποι που
   πληρώνονταν για να αφήνουν να τους
   σκίζουν τους λαιμούς τους για δημόσια
   ψυχαγωγία και το κάρφωμα κρανίων ως
   τροπαίων πάνω από τις πόρτες. Αλλά
   σημείωσε ότι οι Κέλτες τιμούσαν τους
   Δρυίδες, τους οποίους ο Ποσειδώνιος
   θεώρησε ως φιλοσόφους και συμπέρανε ότι
   ακόμα και στους «βάρβαρους» λαούς «η
   υπερηφάνεια και το πάθος δίνουν τη θέση
   τους στη σοφία, και ο `Αρης στέκεται με
   δέος ενώπιον των Μουσών». Ο Ποσειδώνιος
   συνέγραψε μια γεωγραφική πραγματεία για
   τη χώρα των Κελτών, έργο που σήμερα έχει
   χαθεί, αλλά που έχει υποστηριχθεί ότι
   υπήρξε μία από τις πηγές του βιβλίου
   «Γερμανία» του Τάκιτου.

  [Επεξεργασία] Η σχολή του Ποσειδωνίου

   Τα πολλά έργα και οι διαλέξεις του
   Ποσειδωνίου του χάρισαν μια αυθεντία
   και φήμη παντού στον ελληνορωμαϊκό
   κόσμο, ενώ στη Ρόδο αναπτύχθηκε γύρω του
   μία σχολή. Ο εγγονός του Ιάσων, που ήταν
   γιος της κόρης του και του Μενεκράτους
   από τη Νύσα, συνέχισε τη σχολή του
   Ποσειδωνίου στη Ρόδο. Παρότι λίγα
   πράγματα είναι γνωστά για την οργάνωση
   της σχολής του, είναι βέβαιο ότι ο
   Ποσειδώνιος είχε ένα σταθερό αριθμό
   Ελλήνων και Ρωμαίων φοιτητών.

[Επεξεργασία] Τα έργα και η σκέψη του

   Ο Ποσειδώνιος πλησίαζε στο να είναι
   κάτοχος όλης της ανθρώπινης γνώσεως της
   εποχής του, και σε αυτό έμοιαζε με τον
   Αριστοτέλη και με τον Ερατοσθένη.
   Προσπάθησε να δημιουργήσει ένα ενιαίο
   σύστημα για την κατανόηση του
   ανθρώπινου νου και του Σύμπαντος, που θα
   παρείχε μια εξήγηση και ταυτόχρονα έναν
   οδηγό για την ανθρώπινη συμπεριφορά.

   Ο Ποσειδώνιος έγραψε έργα για τη Φυσική,
   τη Μετεωρολογία, τη Φυσική Γεωγραφία,
   την Αστρονομία, την Αστρολογία και τη
   μαντεία, τη Σεισμολογία, τη Γεωλογία και
   την Ορυκτολογία, την Υδρολογία, τη
   Βοτανική, την Ηθική, τη Λογική, τα
   Μαθηματικά, την Ιστορία, τη Φυσική
   Ιστορία, την Ανθρωπολογία, και τη
   στρατηγική. Οι μελέτες του ήταν μεγάλες
   και σε βάθος διερευνήσεις των
   αντικειμένων τους, έστω και με κάποια
   λάθη.

   Κανένα από τα έργα του δεν έχει σωθεί
   ακέραιο μέχρι σήμερα, αλλά μόνο
   αποσπάσματα («σπαράγματα»), ενώ οι
   τίτλοι και τα θέματα πολλών από τα
   βιβλία του είναι γνωστά.

  [Επεξεργασία] Φιλοσοφία

   Για τον Ποσειδώνιο η Φιλοσοφία ήταν η
   βασική τέχνη και όλες οι ξεχωριστές
   επιστήμες ήταν υποκείμενές της. Μόνο η
   Φιλοσοφία μπορούσε κατ' αυτόν να
   ερμηνεύσει το Σύμπαν. Το σύνολο των
   έργων του, από τα επιστημονικά ως τα
   ιστορικά, είναι και φιλοσοφικά.

   Ο Ποσειδώνιος δεχόταν τη Στωική
   υποδιαίρεση της Φιλοσοφίας σε «Φυσική»
   (μαζί με τη Μεταφυσική και τη Θεολογία),
   «Λογική» (περιελάμβανε και τη
   Διαλεκτική) και «Ηθική» (Διογ.Λαερτ. Βίοι
   φιλοσόφων, βιβλίο 7). Αυτές οι τρεις
   κατηγορίες ήταν για τον Ποσειδώνιο
   αδιαχώριστα και αλληλοεξαρτώμενα μέρη
   μιας οργανικής ολότητας. Τις παρομοίαζε
   με ένα ζωντανό πλάσμα, του οποίου η
   Φυσική ήταν το κρέας και το αίμα, η
   Λογική τα οστά και οι τένοντες που
   συγκρατούν ενωμένο τον οργανισμό, και η
   Ηθική – το σημαντικότερο μέρος – την
   ψυχή. Το μεγάλο φιλοσοφικό όραμα του
   Ποσειδωνίου ήταν πως το ίδιο το Σύμπαν
   είχε μία παρόμοια εσωτερική διασύνδεση,
   μέσα από την κοσμική «συμπάθεια», σε
   όλες του τις εκφάνσεις, από την ανάπτυξη
   του φυσικού κόσμου ως την ιστορία της
   ανθρωπότητας.

   Παρότι συνεπής Στωικός, ο Ποσειδώνιος
   ήταν εκλεκτικός. Ακολουθούσε όχι μόνο
   τους παλαιότερους Στωικούς, αλλά και
   τους Πλάτωνα και Αριστοτέλη. Είναι
   πιθανό ότι είχε γράψει ένα σχόλιο πάνω
   στον «Τίμαιο» του Πλάτωνα. Ο Ποσειδώνιος
   υπήρξε ο πρώτος Στωικός που απέκλινε από
   το δόγμα ότι τα πάθη της ψυχής είναι
   λανθασμένες κρίσεις και υιοθέτησε την
   άποψη του Πλάτωνα για την ψυχή, δηλαδή
   ότι τα πάθη είναι σύμφυτα με την
   ανθρώπινη φύση. Ο Ποσειδώνιος δίδασκε
   ότι εκτός από τις λογικές λειτουργίες η
   ανθρώπινη ψυχή είχε και πάθη όπως ο
   θυμός, το πάθος για εξουσία, πλούτο, κλπ.,
   αλλά και πόθους για έρωτα, τροφή, κλπ.. Η
   Ηθική ήταν το πρόβλημα του πώς να
   χειρισθούμε αυτά τα πάθη και να
   αποκαταστήσουμε τη λογική ως την
   κυρίαρχη λειτουργία.

   Ο Ποσειδώνιος αντίθετα συμφωνούσε με το
   Στωικό δόγμα του Λόγου, που στη συνέχεια
   ενσωματώθηκε στο χριστιανικό δόγμα.

  [Επεξεργασία] Φυσική

   Ο Ποσειδώνιος υπεστήριζε τη θεωρία της
   κοσμικής (συμπαντικής) «συμπαθείας», της
   οργανικής διασυνδέσεως όλων των
   φαινομένων στο Σύμπαν, από τον ουρανό ως
   τη Γη, ως ένα μέρος ενός λογικού
   σχεδιασμού που ένωνε την ανθρωπότητα με
   όλα τα πράγματα στο Σύμπαν, ακόμα και όσα
   ήταν χρονικά και χωρικά απομακρυσμένα
   μεταξύ τους. Παρά το ότι ο δάσκαλός του
   Παναίτιος αμφισβητούσε τη μαντεία, ο
   Ποσειδώνιος χρησιμοποίησε τη θεωρία της
   κοσμικής συμπαθείας για να υποστηρίξει
   την πίστη του στη μαντεία (είτε την
   αστρολογική, είτε τα «προορατικά»
   όνειρα) ως ένα είδος επιστημονικής
   προβλέψεως (Κικέρων, De Divinatione, ΙΙ 42).

  [Επεξεργασία] Αστρονομία

   Αποσπάσματα από το αστρονομικό έργο του
   Ποσειδωνίου σώζονται μέσα από την
   πραγματεία του Κλεομήδη «Κυκλική θεωρία
   μετεώρων», όπου το πρώτο κεφάλαιο του
   δεύτερου βιβλίου φαίνεται ότι έχει στο
   μεγαλύτερο μέρος του αντιγραφεί από τον
   Ποσειδώνιο. Ο Ποσειδώνιος πίστευε ότι ο
   Ήλιος εξέπεμπε μια «ζωτική δύναμη» που
   διαπερνούσε το Σύμπαν, ενώ προσπάθησε να
   μετρήσει την απόσταση και τις
   διαστάσεις του. Περί το 90 π.Χ. ο
   Ποσειδώνιος εξετίμησε την αστρονομική
   μονάδα ως 9893 φορές την ακτίνα της Γης,
   που είναι περί το ήμισυ της πραγματικής
   της τιμής. Ωστόσο, για τη διάμετρο του
   Ηλίου βρήκε μία τιμή μεγαλύτερη και
   ακριβέστερη από αυτές που πρότειναν
   άλλοι αρχαίοι Έλληνες αστρονόμοι,
   μεταξύ των οποίων και ο Αρίσταρχος ο
   Σάμιος.

   Ο Ποσειδώνιος έκανε επίσης ένα
   υπολογισμό της διαμέτρου και της
   αποστάσεως της Σελήνης. Γνωρίζουμε
   επίσης ότι είχε κατασκευάσει ένα φορητό
   υπολογιστή των κινήσεων των ουράνιων
   σωμάτων, παρόμοιο με τον Μηχανισμό των
   Αντικυθήρων όπως αυτός αποκαλύφθηκε
   μετά την πρόσφατη ανάλυση (2006-2008), και
   ίσως τον ίδιο τον μηχανισμό αυτό, που
   χρονολογείται στην ίδια περίπου
   περίοδο. Σύμφωνα με τον Κικέρωνα (De Natura
   Deorum, ΙΙ 34), το φορητό «πλανητάριο» του
   Ποσειδωνίου έδειχνε τις ημερήσιες
   κινήσεις του Ηλίου, της Σελήνης και των 5
   γνωστών τότε πλανητών.

  [Επεξεργασία] Γεωγραφία, Εθνολογία και
  Γεωλογία

   Η φήμη του Ποσειδωνίου πέρα από τους
   στενά φιλοσοφικούς κύκλους είχε αρχίσει
   να απλώνεται τουλάχιστον από τη
   «δεκαετία του 80» (89-80 π.Χ.) με τη
   δημοσίευση του έργου του για τον ωκεανό
   και τις γύρω περιοχές, μια συνολική
   παρουσίαση των γεωγραφικών ζητημάτων
   σύμφωνα με την τρέχουσα επιστημονική
   γνώση, αλλά και ένα όχημα για την
   εκλαΐκευση των θεωριών του για τις
   εσωτερικές διασυνδέσεις του κόσμου, για
   το πώς όλες οι δυνάμεις αλληλεπιδρούσαν
   μεταξύ τους και αυτή η διασύνδεση ίσχυε
   και για την ανθρώπινη ζωή, τόσο στην
   προσωπική όσο και στην πολιτική σφαίρα.
   Σε αυτό το έργο ο Ποσειδώνιος ανέπτυσσε
   τη θεωρία του για την επίδραση του
   κλίματος στον χαρακτήρα ενός λαού και τη
   «γεωγραφία των φυλών». Αυτή η θεωρία δεν
   ήταν απλώς «βασική επιστήμη», αλλά είχε
   και πολιτικές προεκτάσεις: οι Ρωμαίοι
   αναγνώστες του πληροφορούνταν ότι η
   κλιματικώς κεντρική θέση της Ιταλίας
   ήταν ένα ουσιώδες συστατικό του
   πεπρωμένου της Ρώμης να κυριαρχήσει
   στην οικουμένη. Ωστόσο, ως Στωικός, ο
   Ποσειδώνιος δεν προέβαινε σε κάποια
   θεμελιώδη διάκριση ανάμεσα στους
   πολιτισμένους Ρωμαίους ως κυρίαρχους
   του κόσμου και στους λιγότερο
   πολιτισμένους λαούς.

   Ο Ποσειδώνιος μέτρησε την περιφέρεια
   της Γης με βάση τη θέση του αστέρα
   Κανώπου. Καθώς εξηγεί ο Κλεομήδης, ο
   Ποσειδώνιος παρατήρησε ότι ο Κάνωπος
   δεν ανέβαινε ποτέ πάνω από τον ορίζοντα
   στη Ρόδο, ενώ στην Αλεξάνδρεια τον είδε
   να ανεβαίνει μέχρι 7,5 μοίρες πάνω από τον
   ορίζοντα ... (το τόξο που αντιπροσωπεύει
   τη διαφορά του γεωγραφικού πλάτους των
   δύο τόπων είναι στην πραγματικότητα ίσο
   με 5 μοίρες και 14΄). Ο Ποσειδώνιος
   εκτιμούσε ότι η Ρόδος απείχε 5000 στάδια
   και βρισκόταν ακριβώς βόρεια της
   Αλεξανδρείας, οπότε η διαφορά στο ύψος
   του αστέρα σήμαινε ότι αυτή η απόσταση
   ισούται με το 1/48 της περιφέρειας της Γης.
   Ο υπολογισμός του επομένως για την
   περιφέρεια της Γης έδωσε ως αποτέλεσμα
   240.000 στάδια. Οι περισσότεροι ιστορικοί
   της Επιστήμης θεωρούν ότι το στάδιο που
   χρησιμοποιούσε ο Ποσειδώνιος ήταν ίσο
   με 161 m, οπότε η τιμή αυτή αντιστοιχεί σε
   38.600 χιλιόμετρα, πολύ κοντά στην
   πραγματική τιμή της περιφέρειας που
   περνά από τους πόλους (40.074 χιλιόμετρα).

   Ο Ποσειδώνιος ήταν ενήμερος για την
   παρόμοια μέθοδο που είχε εφαρμόσει ο
   Ερατοσθένης ο Κυρηναίος έναν αιώνα
   νωρίτερα, με τη μέτρηση του ύψους του
   Ηλίου σε διαφορετικά πλάτη, η οποία είχε
   δώσει αποτέλεσμα 250.000 στάδια. Και των δύο
   σοφών τα αποτελέσματα ήταν εκπληκτικά
   ακριβή. Ωστόσο, ο Ποσειδώνιος αναθεώρησε
   αργότερα τον αρχικό του υπολογισμό
   παίρνοντας την απόσταση
   Ρόδου-Αλεξανδρείας ίση με 3750 στάδια,
   πράγμα που μείωσε την τιμή του για την
   περιφέρεια της Γης σε 180.000 στάδια. Ο
   Πτολεμαίος συζήτησε και προέκρινε αυτή
   την αναθεωρημένη τιμή του Ποσειδωνίου
   έναντι εκείνης του Ερατοσθένους στη
   «Γεωγραφία» του. Κατά τη διάρκεια του
   Μεσαίωνα οι μελετητές διαιρέθηκαν σε
   δύο «στρατόπεδα» ως προς την περιφέρεια
   της Γης: η μία πλευρά τους υπεστήριζε τον
   υπολογισμό του Ερατοσθένους, ενώ η άλλη
   την αναθεωρημένη τιμή του Ποσειδωνίου.
   Οι περισσότεροι πάντως τάσσονταν με τη
   δεύτερη πλευρά.

   Ο Ποσειδώνιος, όπως και ο Πυθέας πριν από
   αυτόν, πίστευε ότι η παλίρροια
   προκαλείται από τη Σελήνη. Ωστόσο, έκανε
   λάθος ως προς τη φυσική αιτία:
   Νομίζοντας ότι η Σελήνη ήταν ένα μίγμα
   αέρα και φωτιάς, απέδωσε την αιτία των
   παλιρροιών στη θερμότητα της Σελήνης,
   που ήταν αρκετή για να «φουσκώσει» τα
   νερά της Γης, αλλά όχι αρκετή ώστε να τα
   εξατμίσει.

   Ο Ποσειδώνιος κατέγραψε παρατηρήσεις
   σεισμών και ηφαιστείων,
   συμπεριλαμβανομένων μαρτυριών για
   ηφαιστειακές εκρήξεις στα Αιόλια νησιά,
   στα βόρεια της Σικελίας.

  [Επεξεργασία] Μετεωρολογία

   Στα θέματα της Μετεωρολογίας ο
   Ποσειδώνιος ακολούθησε τον Αριστοτέλη.
   Υπεστήριξε θεωρίες για τις αιτίες της
   δημιουργίας των νεφών, της ομίχλης, του
   ανέμου, της βροχής, της πάχνης, του
   χαλαζιού, της αστραπής και του ουράνιου
   τόξου.

  [Επεξεργασία] Μαθηματικά

   Εκτός από τα όσα έγραψε για τη Γεωμετρία,
   ο Ποσειδώνιος πιστώνεται με τη
   διατύπωση-δημιουργία μαθηματικών
   ορισμών, ή τουλάχιστον για την ξεκάθαρη
   διατύπωση απόψεων για όρους όπως π.χ.
   «θεώρημα» και «πρόβλημα».

  [Επεξεργασία] Ιστορία και στρατηγική

   Με τις «Ιστορίες» του ο Ποσειδώνιος
   συνέχισε την «Παγκόσμια Ιστορία» του
   Πολυβίου. Η ιστορία του για την περίοδο
   146 - 88 π.Χ. λέγεται ότι γέμισε 52 τόμους
   (Αθήναιου «Δειπνοσοφιστές», βιβλίο Δ΄).
   Οι «Ιστορίες» συνεχίζουν την καταγραφή
   της ανόδου και της επεκτάσεως της
   κυριαρχίας της Ρώμης, την οποία
   εμφανίζεται να υποστηρίζει. Ο
   Ποσειδώνιος δεν ακολούθησε το πιο
   αντικειμενικό ύφος του Πολυβίου, γιατί ο
   Ποσειδώνιος θεωρούσε τα γεγονότα ως
   απόρροιες της ανθρώπινης ψυχολογίας.
   Ενώ κατανοούσε τα ανθρώπινα πάθη και
   παραλογισμούς, δεν τα συγχωρούσε και
   χρησιμοποιούσε την αφηγηματική του
   επιδεξιότητα για να εκμαιεύσει την
   επιδοκιμασία ή την καταδίκη των
   περιγραφόμενων πράξεων από μέρους του
   αναγνώστη.

   Για τον Ποσειδώνιο η «Ιστορία»
   εκτεινόταν πέρα από τη Γη: η ανθρωπότητα
   δεν ήταν απομονωμένη στη δική της,
   πολιτική, Ιστορία, αλλά ήταν ένα τμήμα
   του κόσμου. Οι «Ιστορίες» του δεν
   αφορούν επομένως απομονωμένες ιστορίες
   λαών και ανθρώπων, αλλά εμπεριέχουν
   στοιχεία για όλους τους παράγοντες και
   δυνάμεις (γεωγραφικοί παράγοντες,
   ορυκτοί πόροι, κλίμα, διατροφή), που
   κάνουν τους ανθρώπους να δρουν ως τμήμα
   του περιβάλλοντός τους.

   Ως προς το έργο του Ποσειδωνίου για τη
   στρατηγική, την «Τέχνη του Πολέμου», ο
   ιστορικός Αρριανός παραπονέθηκε ότι
   ήταν γραμμένο «για ειδικούς», πράγμα που
   υποδεικνύει ότι ο Ποσειδώνιος ίσως να
   είχε και εμπειρία από «πρώτο χέρι» από
   στρατιωτική ηγεσία.

[Επεξεργασία] Φήμη και επιδράσεις

   Στην εποχή του Ποσειδωνίου τα γραπτά
   του, που κάλυπταν όλους σχεδόν τους
   κύριους γνωστικούς κλάδους, τον
   κατέστησαν μια διάσημη προσωπικότητα σε
   όλο τον ελληνορωμαϊκό κόσμο, ενώ τον
   χρησιμοποιούσαν συχνότατα ως πηγή οι
   σύγχρονοί του συγγραφείς, όπως ο
   Κικέρων, ο Λίβιος, ο Πλούταρχος, ο
   Στράβων (που αποκαλούσε τον Ποσειδώνιο
   «τον πολυμαθέστερο από όλους τους
   φιλοσόφους της εποχής μου»), ο Κλεομήδης,
   ο Σενέκας ο Νεότερος, ο Διόδωρος
   Σικελιώτης (που χρησιμοποίησε τον
   Ποσειδώνιο ως πηγή για την «Ιστορική
   βιβλιοθήκη» του), κ.ά.. Παρά το ότι το
   ρητορικό και περίτεχνο ύφος γραφής του
   έγινε «ντεμοντέ» λίγο μετά τον θάνατό
   του, ο Ποσειδώνιος επιδοκιμαζόταν όσο
   ζούσε για τη λογοτεχνική και υφολογική
   του ικανότητα.

   Ο Ποσειδώνιος ήταν η κυριότερη πηγή
   γνώσεων για τους Κέλτες της Γαλατίας και
   τον επικαλούνται ευρύτατα οι Τιμαγένης,
   Ιούλιος Καίσαρας, Διόδωρος ο Σικελιώτης
   και Στράβων επί του θέματος.

   Φαίνεται ότι ο Ποσειδώνιος κινιόταν με
   ευκολία και άνεση ανάμεσα στα ανώτατα
   στρώματα της ρωμαϊκής κοινωνίας ως
   πρεσβευτής της Ρόδου. Σχετίσθηκε με
   κάποιες από τις κορυφαίες μορφές της
   ύστερης Ρωμαϊκής Δημοκρατίας, όπως ο
   Κικέρων και ο Πομπήιος (αμφότεροι τον
   επισκέφθηκαν αργότερα στη Ρόδο). Ο
   Κικέρων παρακολουθούσε σε ηλικία 20-30
   ετών τις παραδόσεις του (77 π.Χ.) και στη
   συνέχεια αλληλογραφούσε μαζί του, ενώ
   στο έργο του De Finibus ακολουθεί πιστά την
   παρουσίαση από τον Ποσειδώνιο της
   ηθικής διδασκαλίας του Παναιτίου. Ο
   Πομπήιος επισκέφθηκε τον Ποσειδώνιο στη
   Ρόδο δύο φορές, το 66 π.Χ. κατά την
   εκστρατεία του κατά των πειρατών και το
   62 π.Χ. κατά τις εκστρατείες του στην
   Ανατολή, οπότε και ζήτησε από τον
   Ποσειδώνιο να γράψει τη βιογραφία του.

   Ο Πτολεμαίος ήταν εντυπωσιασμένος από
   τη σοφία των μεθόδων του Ποσειδωνίου,
   που λάβαινε υπόψη του διορθώσεις για τη
   διάθλαση του φωτός κοντά στον ορίζοντα.

   Ο Ποσειδώνιος ενίσχυσε τον Στωικισμό με
   τη σύγχρονη γνώση. Μετά τον δάσκαλό του
   Παναίτιο, διεδραμάτισε τον
   σημαντικότερο ρόλο, με τα γραπτά έργα
   του και τις προσωπικές του επαφές, στην
   εξάπλωση της Στωικής Φιλοσοφίας στον
   ρωμαϊκό κόσμο. Εκατό χρόνια αργότερα ο
   Σενέκας αναφερόταν στον Ποσειδώνιο ως
   έναν από εκείνους με τη μεγαλύτερη
   συνεισφορά στη Φιλοσοφία.

   Η επίδραση του Ποσειδωνίου πάνω στη
   φιλοσοφική σκέψη κράτησε μέχρι τον
   Μεσαίωνα, όπως φαίνεται από το λήμμα του
   στο «Λεξικό της Σούδας».

   Ο κρατήρας Ποσειδώνιος στο βόρειο
   ημισφαίριο της Σελήνης πήρε το όνομά του
   από τον Ποσειδώνιο τον Ρόδιο.

[Επεξεργασία] Αναφορές

     * Το άρθρο για τον Ποσειδώνιο στην
       (ελεύθερη) Encyclopedia Britannica του 1911
     * E. Vernon Arnold: «Ρωμαϊκός Στωικισμός» (1911)
     * Edwyn Bevan: «Στωικοί και σκεπτικιστές» (1913)
     * I. G. Kidd: Posidonius: Volume 3, The Translation of the Fragments
       (1999)
     * F. H. Sandbach: The Stoics, 2nd ed. (1994)

[Επεξεργασία] Εξωτερικοί σύνδεσμοι

     * Η «απόλυτη» βιογραφία του Ποσειδωνίου
       από το αρχείο MacTutor
     * Ποσειδώνιος: Αγγλικές μεταφράσεις
       σπαραγμάτων
     * Ο Ποσειδώνιος στον ιστοτόπο του
       Μουσείου Τεχνολογίας της
       Θεσσαλονίκης
     * Ο χάρτης του κόσμου κατά τον
       Ποσειδώνιο

                      Στο άρθρο αυτό έχει
                      ενσωματωθεί κείμενο από το
                      άρθρο Posidonius της Αγγλόγλωσσης
   Wikipedia-logo.png Βικιπαίδειας, η οποία
                      διανέμεται υπό την GNU FDL και
                      την CC-BY-SA 3.0.
                      (ιστορικό/συντάκτες).

   Ανακτήθηκε από
   "http://el.wikipedia.org/wiki/%CE%A0%CE%BF%CF%83%CE%B5%CE%B9%CE%B4%CF%8E%CE%BD%CE%B9%CE%BF%CF%82_%CE%BF_%CE%A1%CF%8C%CE%B4%CE%B9%CE%BF%CF%82"
   Κατηγορίες: Αρχαίοι Έλληνες αστρονόμοι |
   Αρχαίοι Έλληνες ιστορικοί | Αρχαίοι
   Έλληνες γεωγράφοι | Αρχαίοι Έλληνες
   μαθηματικοί | Αρχαίοι Έλληνες φιλόσοφοι
   | Στωικοί φιλόσοφοι | Αρχαίοι Ρόδιοι

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Afrikaans
     * Български
     * Česky
     * Cymraeg
     * Dansk
     * Deutsch
     * English
     * Esperanto
     * Español
     * Eesti
     * Suomi
     * Français
     * Galego
     * עברית
     * Hrvatski
     * Magyar
     * Íslenska
     * Italiano
     * 日本語
     * Latina
     * Nederlands
     * ‪Norsk (bokmål)‬
     * Polski
     * Piemontèis
     * Português
     * Română
     * Русский
     * Srpskohrvatski / Српскохрватски
     * Slovenčina
     * Slovenščina
     * Svenska
     * Türkçe
     * Українська
     * 中文

     * Τελευταία τροποποίηση 16:56, 12 Αυγούστου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
