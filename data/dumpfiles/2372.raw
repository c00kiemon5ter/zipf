   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

    Σοσιαλδημοκρατικό Κόμμα της Γερμανίας

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

           Ο όρος «SPD» ανακατευθύνει εδώ. Για
           άλλες χρήσεις, δείτε SPD
           (αποσαφήνιση).

    Σοσιαλδημοκρατικό Κόμμα της Γερμανίας
                    Sozialdemokratische Partei Deutschlands
   SPD logo
              Ηγέτης             Sigmar Gabriel
            Ιδρύθηκε           May 23, 1863 (ADAV)
                                       August 7 1869 (SDAP)
            Αρχηγείο           Willy-Brandt-Haus
                                       D-10911 Βερολίνο
           Ιδεολογία          Social democracy
        πολιτική θέση      Κεντροαριστερά
   Διεθνής προσχώρηση Σοσιαλιστική
                                       Διεθνής
           Ευρωπαϊκή          Κόμμα των Ευρωπαίων
          προσχώρηση         Σοσιαλιστών
     Ομάδα Ευρωπαϊκού   Progressive Alliance of Socialists and
        Κοινοβουλίου       Democrats
       Έδρες στο Bundestag     [USEMAP]
            Έδρες στα
        Περιφερειακά       [USEMAP]
         Κοινοβούλια
    Seats in the European Parliament   [USEMAP]
                              Ιστοσελίδα
   http://www.spd.de
   Πολιτικό σύστημα της Γερμανίας
   Πολιτικά κόμματα
   Εκλογές



   Το Σοσιαλδημοκρατικό Κόμμα της
   Γερμανίας (γερμ. Sozialdemokratische Partei Deutschlands,
   SPD) είναι ένα από τα δύο μεγάλα πολιτικά
   κόμματα της Γερμανίας, μαζί με την
   Χριστιανοδημοκρατική Ένωση (CDU).
   Πρόεδρος του Κόμματος είναι ο Φραντς
   Μιντεφέρινγκ.

   Πίνακας περιεχομένων

     * 1 Πολιτικά ρεύματα εντός του κόμματος
     * 2 Ιστορία του κόμματος

          * 2.1 Ίδρυση και πρώτα χρόνια (1863-1914)
          * 2.2 Α' Παγκόσμιος Πόλεμος, Νοεμβριανή
            Επανάσταση (1914-1919)
          * 2.3 Γερμανική Δημοκρατία (1919-1933)
          * 2.4 Εθνικοσοσιαλισμός (1933-1945)
          * 2.5 Μεταπολεμική περίοδος (από το 1946)

     * 3 Δείτε επίσης
     * 4 Πηγές
     * 5 Εξωτερικές συνδέσεις

[Επεξεργασία] Πολιτικά ρεύματα εντός του
κόμματος

   Εντός του SPD διακρίνονται κυρίως δύο
   πολιτικά ρεύματα: οι αριστεροί
   σοσιαλδημοκράτες όπως ο Χάικο Μάας και η
   Χάιντε Σιμόνις (παλαιότερα και ο Όσκαρ
   Λαφοντέν) και οι δεξιοί
   σοσιαλδημοκράτες, στους οποίους ανήκουν
   οι Βόλφγκαγκ Κλέμεντ και Χέλμουτ Σμιτ.
   Ενώ οι δεξιοί του κόμματος υποστηρίζουν
   την μεταρρυθμιστική πολιτική του
   Γκέρχαρντ Σρέντερ, οι αριστεροί
   αγωνίζονται για την αποκατάσταση της
   αριστερής φυσιογνωμίας του SPD, η οποία
   κατά τη γνώμη τους έχει χαθεί τα
   τελευταία χρόνια.

[Επεξεργασία] Ιστορία του κόμματος

   Το πρόγραμμα του κόμματος έχει
   τροποποιηθεί αρκετές φορές στα
   περισσότερα από 140 έτη της ιστορίας του.
   Ενώ στις αρχές του ήταν καθαρά
   μαρξιστικό εργατικό κόμμα, το 1959
   μετατράπηκε και επίσημα, τροποποιώντας
   το πρόγραμμά του, σε ένα κόμμα λαϊκής
   βάσης με κεντροαριστερή πορεία.^[1]

  [Επεξεργασία] Ίδρυση και πρώτα χρόνια
  (1863-1914)

   [IMG]
   [IMG]
   Βίλχελμ Λίμπκνεχτ

   Το Σοσιαλδημοκρατικό Κόμμα της
   Γερμανίας ιδρύθηκε στις 23 Μαΐου 1863 στη
   Λειψία από τον Φέρντιναντ Λασάλ, με το
   όνομα Allgemeiner Deutscher Arbeiterverein και είναι το
   μεγαλύτερο σε ηλικία σύγχρονο κόμμα της
   Γερμανίας. Στις αρχές του το κόμμα
   βρισκόταν κοντά στα εργατικά συνδικάτα
   και ιδεολογικά υποστήριζε τον
   επαναστατικό μαρξισμό, όπως και τα
   περισσότερα σοσιαλιστικά ή
   σοσιαλδημοκρατικά κόμματα του 19ου
   αιώνα. Στην ιδεολογική αυτή στάση
   οφείλεται ότι το κίνημα στης γερμανικής
   σοσιαλδημοκρατίας δέχτηκε μεγάλες
   δυσκολίες στο Γερμανικό Ράιχ της εποχής,
   ειδικά υπό την καγκελαρία του Ότο φον
   Μπίσμαρκ. Παρόλα αυτά όμως έγινε το
   μεγαλύτερο κόμμα του τότε καιρού, αφού
   αντιπροσώπευε το τεράστιο στρώμα των
   εργατών, οι οποίοι βρίσκονταν σε
   κοινωνικά δύσκολη θέση.

   Στις 27 Μαΐου 1875 ενώθηκε με το
   Σοσιαλδημοκρατικό Εργατικό Κόμμα
   (Sozialdemokratischen Arbeiterpartei), που είχαν ιδρύσει
   οι Άουγκουστ Μπέμπελ και Βίλχελμ
   Λίμπκνεχτ. Το φθινόπωρο του 1890 το κόμμα
   πήρε το σημερινό του όνομα. Το ίδιο έτος
   πήρε στις εκλογές τα 19,8 % των ψήφων (35
   έδρες) ενώ το 1912 διατηρούσε με 34,8 % των
   ψήφων την μεγαλύτερη κοινοβουλευτική
   ομάδα στο Ράιχσταγκ (110 έδρες).^[2]

   Στις αρχές του 20ου αιώνα ο
   σοσιαλδημοκράτης Έντουαρντ Μπερνστάιν
   σε μια σειρά άρθρων του διατύπωσε την
   θεωρία ότι η σοσιαλδημοκρατία θα έπρεπε
   να εγκαταλείψει τα επαναστατικά
   συνθήματα και να εξελιχτεί σε
   δημοκρατικό μεταρρυθμιστικό κόμμα
   (Revisionismustheorie). Με την λεγόμενη αυτή
   ρεβιζιονιστική του θέση ο Μπερνστάιν
   ήρθε σε αντίθεση με τις επαναστατικές
   δυνάμεις εντός του κόμματος, αλλά τελικά
   οι θεωρίες του επηρέασαν την πορεία του
   κόμματος, ειδικά στην περίοδο μετά τον Α'
   Παγκόσμιο Πόλεμο.

  [Επεξεργασία] Α' Παγκόσμιος Πόλεμος,
  Νοεμβριανή Επανάσταση (1914-1919)

   [IMG]
   [IMG]
   Καρλ Λίμπκνεχτ, 1911
   [IMG]
   [IMG]
   Φίλιπ Σάιντεμαν, 1914

   Μια μέρα μετά την κύρηξη πολέμου της
   Γερμανίας κατά της Ρωσίας, στα πλαίσια
   του Α' Παγκόσμιου Πολέμου, η
   κοινοβουλευτική ομάδα του SPD συμφώνησε
   στην χρηματοδότηση του πολέμου. Επίσης
   συμφώνησε σε μια ανακωχή (Burgfrieden) με την
   κυβέρνηση, υποσχόμενο να απέχει από
   οποιαδήποτε απεργία στη διάρκεια του
   πολέμου. Ο μόνος βουλευτής του SPD αλλά
   και ολόκληρου του Ράιχσταγκ που
   καταψήφισε τις προτάσεις αυτές ήταν ο
   Καρλ Λίμπκνεχτ (γιος του Βίλχελμ
   Λίμπκνεχτ). Μετά από το συλλαλητήριο της
   1 Μαΐου 1916 καταδικάστηκε από δικαστήριο
   για την αντιπολεμική του δράση και
   φυλακίστηκε για τεσσεράμιση χρόνια. Ο
   πόλεμος όμως συνέχισε να δημιουργεί ένα
   σχίσμα στο κόμμα, αφού η απέχθεια για τον
   πόλεμο και η δυσαρέσκεια απέναντι στην
   ηγεσία άρχισε να αγκαλιάζει πλατιά
   στρώματα της βάσης και των μεσαίων
   στελεχών του SPD. Tον Mάρτιο του 1917
   διαγράφτηκαν από μέλη 45 διαφωνούντες
   βουλευτές με αποτέλεσμα το να ιδρυθεί το
   Aνεξάρτητο Σοσιαλδημοκρατικό Kόμμα (USPD),
   το οποίο δραστηριοποιήθηκε μέχρι το 1922.

   Έτσι οι υποστηρικτές του πολέμου
   σοσιαλδημοκράτες παρέμειναν στο SPD υπό
   την ηγεσία του Φρίντριχ Έμπερτ και του
   Φίλιπ Σάιντεμαν ενώ οι αντίθετοι
   συγκεντρώθηκαν στο νέο USPD, ο πρόεδρος
   του οποίου ήταν ο Χούγκο Χάζε, που μέχρι
   τον Ιανουάριο του 1917 διατέλεσε πρόεδρος
   της κοινοβουλευτικής ομάδας του SPD. Μέλη
   του νέου κόμματος ήταν κυρίως αριστεροί
   όπως ο Χάζε, ο Έρνεστ Τέλμαν και ο Κουρτ
   Άισνερ. Η επαναστατική «ομάδα
   Σπάρτακος» (Spartakusbund), την οποία είχε
   ιδρύσει η Ρόζα Λούξεμπουργκ το 1915,
   προσχώρησε στο USPD και σχημάτισε την
   αριστερή πτέρυγα του κόμματος.
   Προσχόρησαν όμως και "δεξιοί" όπως ο
   μεταρρυθμιστής αναθεωρητής Έντουαρντ
   Μπερνστάιν, ο οποίος δεν υποστήριζε την
   επανάσταση, ούτε όμως τον πόλεμο.

   Αφού ο πόλεμος πλησίαζε το τέλος του και
   η γερμανική στρατιωτική ηγεσία
   αποδέχτηκε ότι πλέον κάθε ελπίδα για τη
   νίκη είχε χαθεί, ξέσπασε η επανάσταση
   των ναυτών στο Κίελο και των εργατών σε
   διάφορες πόλεις της χώρας. Ακολούθησε η
   νοεμβριανή επανάσταση με επακόλουθο το
   τέλος της γερμανικής μοναρχίας. Εργάτες
   και οι στρατιώτες ακολούθησαν το
   παράδειγμα των Pώσων και συγκρότησαν
   σοβιέτ, συμβούλια εργατών και φαντάρων,
   με την διαφορά όμως ότι η πλειοψηφία
   τους δεν επιδίωξε να πάρει την εξουσία.
   Με κύριο στόχο το τέλος του πολέμου
   υποστήριξαν την ηγεσία του SPD και
   απαίτησαν την επανένωση με το USPD. Το
   ενωμένο μέτωπο όμως διαχωρίστηκε
   οριστικά στα τέλη του Δεκέμβρη του 1918
   καθώς το USPD διαφωνούσε στο ζήτημα
   κατάπνιξης της επανάστασης των ναυτών
   με τη χρήση του στρατού. Αποτέλεσμα ήταν
   η κυβέρνηση να μείνει στα χέρια της SPD.

   Την 1 Ιανουαρίου του 1919 η Ομοσπονδία
   Σπάρτακος μαζί με άλλες σοσιαλιστικές
   και κομμουνιστικές ομάδες
   (συμπεριλαμβανομένων των Διεθνών
   Κομμουνιστών της Γερμανίας, IKD)
   δημιούργησαν το Κομμουνιστικό Κόμμα
   Γερμανίας (KPD), κυρίως με πρωτοβουλία των
   Καρλ Λίμπκνεχτ και Ρόζας Λούξεμπουργκ.
   Αυτό σήμαινε τον οριστικό διαχωρισμό
   μεταξύ της επαναστατικής και της
   μεταρρυθμιστικής πτέρυγας της
   γερμανικής σοσιαλδημοκρατίας. Ένα
   δεύτερο επαναστατικό κύμα σάρωσε τη
   Γερμανία, το οποίο μερικοί από την
   ηγεσία του KPD, συμπεριλαμβανομένης και
   της Λούξεμπουργκ, δίσταζαν να
   ενθαρρύνουν, προβλέποντας το άσχημο
   τέλος του (αλλά άλλοι προσπάθησαν να το
   εκμεταλλευτούν). Σε απάντηση, ο
   σοσιαλδημοκράτης ηγέτης Φρίντριχ
   Έμπερτ χρησιμοποίησε εθνικιστικές
   πολιτοφυλακές, τα λεγόμενα Freikorps, για να
   καταστείλει την επανάστααη. Η
   Λούξεμπουργκ και ο Λίμπκνεχτ
   συνελήφθησαν στο Βερολίνο από τα
   Φρέικορπς στις 15 Ιανουαρίου του 1919 και
   δολοφονήθηκαν την ίδια μέρα.
   Εκατοντάδες μέλη του KPD εκτελέστηκαν με
   παρόμοιους τρόπους, και τα συμβούλια
   κατεστάλησαν.

  [Επεξεργασία] Γερμανική Δημοκρατία (1919-1933)

   [IMG]
   [IMG]
   Προεκλογική αφίσα του SPD, 1919. "Γυναίκες!
   Ίσα δικαιώματα - ίσες υποχρεώσεις.
   Ψηφίστε σοσιαλδημοκρατικά!"

   Στη συνέχεια το SPD και το πρόσφατα
   ιδρυμένο KPD, τα μέλη του οποίου ήταν κατά
   μέγιστο ποσοστό παλαιότεροι
   σοσιαλδημοκράτες, έγιναν πικροί
   ανταγωνιστές, πράγμα στο οποίο είχε
   συντελέσει και η νοεμβριανή επανάσταση.
   Ενώ το KPD παρέμεινε αντίθετο στο
   πρόσφατα καθιερωμένο κοινοβουλευτικό
   σύστημα, το SPD είχε αντιπρόσωπους σε όλες
   τις (βραχύβιες) κυβερνήσεις που
   σχηματίστηκαν μέχρι το 1920. Στη συνέχεια
   ενώθηκε με το USPD (1922), η αριστερή πτέρυγα
   του οποίου είχε προσχωρήσει στο KPD το 1919
   και συμμετείχε μονάχα σε λίγες
   κυβερνήσεις. Για τελευταία φορά
   κυβέρνησε στα πλαίσια μεγάλου
   συνασπισμού υπό την καγκελαρία του
   Χέρμαν Μύλερ (1928-1930). Σταθερή δύναμη ήταν
   στο μεγαλύτερο γερμανικό κρατίδιο, την
   Πρωσία, όπου κυβέρνησε από το 1920 μέχρι το
   1932.

   Κατά την άνοδο του εθνικοσοσιαλιστικού
   NSDAP οι σοσιαλδημοκράτες κατάφεραν να
   κρατήσουν τους ψηφοφόρους τους, αλλά
   τελικά δεν μπόρεσαν να εμποδίσουν τους
   εθνικοσοσιαλιστές από την κατάληψη της
   εξουσίας. Βασικοί λόγοι ήταν η αδυναμία
   συνεργασίας με τους κομμουνιστές, για
   τους οποίους οι σοσιαλδημοκράτες ήταν
   "σοσιαλφασίστες", ενώ τα πολυάριθμα
   αστικά κόμματα με εξαίρεση το Zentrum ήταν
   πολιτικά αδύναμα. Η ανεκτική πολιτική
   του κόμματος απέναντι στην κυβέρνηση
   Μπρύνιγκ οδήγησε για άλλη μια φορά στην
   διάσπαση του κόμματος: αριστεροί
   σοσιαλδημοκράτες ιδρύσαν το
   Σοσιαλιστικό Εργατικό Κόμμα (SAP), με
   αποτέλεσμα να χάσει περισσότερη δύναμη
   το SPD. Στις 20 Ιουλίου 1932 ο καγκελάριος
   Φραντς φον Πάπεν (Zentrum) διέλυσε την
   κρατιδιακή κυβέρνηση της Πρωσίας μέσω
   έκτακτου διατάγματος (Preussenschlag, χτύπημα
   κατά της Πρωσίας) θέτοντας έτσι τέλος
   στην μακροχρόνια σοσιαλδημοκρατική
   κυβέρνηση και εκεί.

   Αφού στις 30 Ιανουαρίου 1933 ο πρόεδρος της
   δημοκρατίας Πάουλ φον Χίντενμπουργκ
   κάλεσε τον Αδόλφο Χίτλερ να αναλάβει
   καγκελάριος της Γερμανίας, οι
   σοσιαλδημοκράτες κατάφεραν να
   συγκεντρώσουν 18,3 % των ψήφων στις
   εκλογές της 5 Μαρτίου (120 έδρες).^[3] Οι
   έδρες αυτές όμως δεν ήταν αρκετές για να
   καταψηφίσουν τον εξουσιοδοτικό νόμο
   στις 23 Μαρτίου που de facto σήμαινε την
   παραχώρηση όλης της νομοθετικής
   εξουσίας στην χιτλερική κυβέρνηση και
   συνεπώς το τέλος της Γερμανικής
   Δημοκρατίας. Έτσι δεν τους έμεινε παρά
   να ψηφίσουν έστω συμβολικά κατά, ενώ όλα
   τα άλλα κόμματα (το KPD είχε απαγορευτεί
   ήδη) ψήφισαν υπέρ του Χίτλερ. Στις 7
   Ιουλίου ο υπουργός εσωτερικών Βίλχελμ
   Φρικ (Wilhelm Frick) πραγματοποίησε με
   διάταγμα (Verordnung zur Sicherung der Staatsführung) στα
   πλαίσια της Gleichschaltung (της πολιτικής για
   την κατάπνιξη των πολιτικών ελευθεριών
   στη Γερμανία) την ακύρωση όλων των
   σοσιαλδημοκρατικών βουλευτικών εδρών
   του Ράιχσταγκ, των κρατιδιακών και των
   κοινοτικών βουλών.^[4] Στις 14 Ιουλίου 1933 η
   παντοδύναμη πλέον χιτλερική κυβέρνηση
   απαγόρεψε το SPD.

  [Επεξεργασία] Εθνικοσοσιαλισμός (1933-1945)

   Κατά τη διάρκεια της
   εθνικοσοσιαλιστικής δικτατορίας στη
   Γερμανία, όσοι σοσιαλδημοκράτες δεν
   πρόλαβαν να καταφύγουν στο εξωτερικό
   υπέστησαν άγρια καταδίωξη από την
   ναζιστική κυβέρνηση. Πολλοί
   φυλακίστηκαν ενώ άλλοι κατέληξαν σε
   στρατόπεδα συγκέντρωσης όπου βρήκαν τον
   θάνατο.

   Σύντομα μετά την διάλυση του κόμματος
   στην Γερμανία ιδρύθηκε οργάνωση του
   εξωτερικού με έδρα στην Πράγα. Με την
   προσάρτηση της Τσεχίας στο Ράιχ το 1938, η
   έδρα μετακινήθηκε στο Παρίσι και μετά
   την ήττα της Γαλλίας το 1940 στο Λονδίνο.
   Λίγες μονάχα μέρες μετά την έναρξη του Β'
   Παγκοσμίου Πολέμου τον Σεπτέμβριο του
   1939 το SPD εξωτερικού δήλωσε στο Παρίσι την
   υποστήριξή του για τις συμμαχικές
   δυνάμεις στον πόλεμο κατά της
   ναζιστικής κυβέρνησης.

  [Επεξεργασία] Μεταπολεμική περίοδος (από
  το 1946)

   [IMG]
   [IMG]
   Βίλλυ Μπραντ (αριστερά) και Ρίτσαρντ
   Νίξον
   [IMG]
   [IMG]
   Ο σημερινός πρόεδρος, Ζίγκμαρ Γκάμπριελ
   [IMG]
   [IMG]
   Ο Φρανκ-Βάλτερ Σταϊνμάιερ,
   Αντικαγκελάριος (2007-2009) και Υπουργός
   Εξωτερικών (2005-2009)

   Το SPD ξαναϊδρύθηκε το 1946 σε όλες τις
   τέσσερις ζώνες κατοχής. Στη Δυτική
   Γερμανία έμεινε κόμμα της
   αντιπολίτευσης από την ίδρυση του
   κράτους του 1949 μέχρι το 1966. Το 1966 η αστική
   συμμαχία (CDU και FDP) έχασε την πλειοψηφία
   της και σχηματίστηκε κυβέρνηση μεγάλου
   συνασπισμού μεταξύ SPD και CDU υπό την
   ηγεσία του καγκελαρίου Κίζιγκερ. Στις
   εκλογές του 1969 απέκτησε για πρώτη φορά
   μετά το 1928 την πλειοψηφία και σχημάτισε
   κυβέρνηση με το φιλελεύθερο FDP. Ο
   συνασπισμός αυτός διάρκεσε μέχρι το 1982
   και ηγήθηκε από τον Βίλι Μπραντ, και
   αργότερα από τον Χέλμουτ Σμιτ.

   Στα πλαίσια του συνεδρίου του Μπαντ
   Γκόντεσμπεργκ το 1959, το SPD εγκατέλειψε
   επίσημα την έννοια του εργατικού
   κόμματος και τις μαρξιστικές αρχές,
   συνεχίζοντας να δίνει βάρος στα
   προγράμματα κοινωνικής ευημερίας. Αν
   και το 1955 το SPD αντιτάχθηκε αρχικά στον
   επανεξοπλισμό της Δυτικής Γερμανίας και
   την προσχώρησή της στο ΝΑΤΟ, ενώ
   υποστήριξε την ουδετερότητα και την
   επανένωση με την Ανατολική Γερμανία,
   σήμερα είναι θερμός υποστηρικτής της
   βορειοατλαντικής συμμαχίας.

   Στην σοβιετική ζώνη κατοχής, την
   κατοπινή Ανατολική Γερμανία, το SPD και το
   Κομμουνιστικό Κόμμα (KPD) αναγκαστικά
   συγχωνεύτηκαν το 1946 και σχηματίστηκε
   έτσι το Ενιαίο Σοσιαλιστικό Κόμμα της
   Γερμανίας (SED). Κατά την πτώση του
   ανατολικού μπλοκ το 1989, το SPD της
   Ανατολικής Γερμανίας επανεγκαθιδρύθηκε
   ως SDP και έπειτα, με την ενσωμάτωση της
   Ανατολικής Γερμανίας στο δυτικό κράτος,
   συγχωνεύτηκε με το δυτικό αντίστοιχό
   του.

   Το 1982 διαλύθηκε ο 13ετής συνασπισμός των
   SPD και FDP και δημιουργήθηκε νέος
   συνασπισμός του FDP με το CDU υπό της
   καγκελαρίας του Χέλμουτ Κολ. Το 1998 ο Κολ
   απέτυχε να επανεκλεγεί για τέταρτη φορά
   και το SPD επανήλθε στην κυβέρνηση με
   καγκελάριο τον Γκέρχαρντ Σρέντερ. Ο
   Σρέντερ διετέλεσε καγκελάριος
   κυβέρνησης συνασπισμού του κόμματός του
   με τους Πρασίνους από το 1998 έως το 2005,
   διάστημα στο οποίο μεσολάβησαν οι
   εκλογές του 2002, στις οποίες νικητής
   αναδείχθηκε ο "κοκκινο-πράσινος"
   συνασπισμός. Σε κομματικό συνέδριο της 21
   Μαρτίου 2004 ο Φραντς Μιντεφέρινγκ
   διαδέχτηκε τον Σρέντερ ως πρόεδρος του
   κόμματος.

   Παρόλες τις μεγάλες απώλειες στις
   γερμανικές εκλογές του 2005, το SPD κατάφερε
   να είναι πάλι στην κυβέρνηση, αυτή τη
   φορά σε μεγάλο συνασπισμό με τη
   Χριστιανοδημοκρατική (CDU) και τη
   Χριστιανοδημοκρατική (CSU) Ένωση. Ο
   ηττημένος τών εκλογών, καγκελάριος
   Γκέρχαρντ Σρέντερ, αρνήθηκε να
   συμμετάσχει στην κυβέρνηση. Με την
   παραίτηση του Φραντς Μιντεφέρινγκ,
   ανέλαβε στις 15 Νοεμβρίου 2005 καινούργια
   καθήκοντα αρχηγού κόμματος ο Ματίας
   Πλάτσεκ, ο οποίος μετά από πέντε μήνες
   στην προεδρία ανακοίνωσε στις 10
   Απριλίου 2006 την παραίτησή του, έπειτα
   από οξεία απώλεια της ακοής του. Τα
   καθήκοντα του προέδρου κόμματος ανέλαβε
   προσωρινά, μετά από πρόταση του
   προεδρείου, ο πρωθυπουργός του
   κρατιδίου της Ρηνανίας-Παλατινάτου
   Κουρτ Μπεκ και κατόπιν ψηφίστηκε
   πρόεδρος στις 14 Μαΐου. Ο πρώην πρόεδρος
   του κόμματος Φραντς Μιντεφέρινγκ, από το
   2005 Υπουργός Εργασίας και
   αντικαγκελάριος στην κυβέρνηση της
   Άνγκελα Μέρκελ, παραιτήθηκε το Νοέμβριο
   του 2007 για οικογενειακούς λόγους. Την
   αντικακγελαρία ανέλαβε στις 21 Νοεμβρίου
   του 2007 ο επίσης σοσιαλδημοκράτης και
   Υπουργός Εξωτερικών Φρανκ-Βάλτερ
   Σταϊνμάιερ. Επίσης διατέλεσε μέχρι τον
   Οκτώβριο 2008 προσωρινά πρόεδρος του
   κόμματος σε αντικατάσταση του Κουρτ
   Μπεκ, ο οποίος είχε παραιτηθεί από τη
   θέση του στις 7 Σεπτεμβρίου 2008, όταν το
   κομματικό προεδρείο πρότεινε τον
   Σταϊνμάιερ υποψήφιο καγκελάριο στις
   κοινοβουλευτικές εκλογές του 2009. ^[5] Σε
   έκτακτο συνέδριο του κόμματος που
   πραγματοποιήθηκε τον Οκτώβριο του 2008
   ψηφίστηκε και πάλι πρόεδρος του
   κόμματος ο Φραντς Μιντεφέρινγκ,
   παίρνοντας 85% των ψήφων των συνέδρων.^[6]
   Μετά τη συντριβή στις ομοσπονδιακές
   εκλογές του 2009 πραγματοποιήθηκε στη
   Δρέσδη κομματικό συνέδριο όπου ο πρώην
   υπουργός Περιβάλλοντος Ζίγκμαρ
   Γκάμπριελ εξελέγη στην προεδρία του
   κόμματος διασφαλίζοντας την υποστήριξη
   του 94,2% των συνέδρων.^[7]

[Επεξεργασία] Δείτε επίσης

   Άλλα γερμανικά πολιτικά κόμματα:

     * Η Αριστερά
     * Ελεύθερο Δημοκρατικό Κόμμα (FDP)
     * Οι Πράσινοι
     * Χριστιανοκοινωνική Ένωση της
       Γερμανίας (CSU)
     * Χριστιανοδημοκρατική Ένωση της
       Γερμανίας (CDU)

[Επεξεργασία] Πηγές

    1. ↑ "Godesberger Programm", το βασικό πρόγραμμα
       του κόμματος που αποφασίστηκε στο
       συνέδριο του Μπαντ Γκόντεσμπεργκ, στο
       ψηφιακό αρχείο του Γερμανικού
       Ιστορικού Μουσείου (Deutsches Historisches Museum)
    2. ↑ Βλ. Hohorst G., Kocka J., Richter G. A.: Sozialgeschichtliches
       Arbeitsbuch II: Materialien zur Statistik des Kaiserreichs
       1870–1914. München, 1978, σελ 173–175
    3. ↑ Βλ. Petzina D., Abelshauser W., Faust A. : Sozialgeschichtliches
       Arbeitsbuch III: Materialien zur Statistik des Deutschen Reiches
       1914–1945. München, 1978, σελ. 174
    4. ↑ Κείμενο του διατάγματος Verordnung zur
       Sicherung der Staatsführung της 7 Ιουλίου 1933 σε
       επίσημο έγγραφο Reichsgesetzblatt, από το
       ψηφιακό αρχείο της Εθνικής
       Βιβλιοθήκης Αυστρίας (ALEX – Historische Rechts-
       und Gesetzestexte Online)
    5. ↑ "Στάινμαϊερ εναντίον Μέρκελ", ΣΚΑΪ.gr,
       7 Σεπτεμβρίου 2008, ανακτήθηκε 16
       Σεπτεμβρίου 2008
    6. ↑ Μιντεφέρινγκ και Στάινμαγερ το νέο
       ηγετικό δίδυμο του SPD του Κώστα
       Συμεωνίδη, www.dw-world.de, 19 Οκτωβρίου 2008,
       ανακτήθηκε 20 Οκτωβρίου 2008
    7. ↑ Νέα αρχή με Γκάμπριελ για το SPD του
       Σταμάτη Ασημένιου, www.dw-world.de, 14
       Νοεμβρίου Οκτωβρίου 2009, ανακτήθηκε 28
       Ιουλίου 2010

[Επεξεργασία] Εξωτερικές συνδέσεις

     * Επίσημη ιστοσελίδα του SPD

   Ανακτήθηκε από
   "http://el.wikipedia.org/wiki/%CE%A3%CE%BF%CF%83%CE%B9%CE%B1%CE%BB%CE%B4%CE%B7%CE%BC%CE%BF%CE%BA%CF%81%CE%B1%CF%84%CE%B9%CE%BA%CF%8C_%CE%9A%CF%8C%CE%BC%CE%BC%CE%B1_%CF%84%CE%B7%CF%82_%CE%93%CE%B5%CF%81%CE%BC%CE%B1%CE%BD%CE%AF%CE%B1%CF%82"
   Κατηγορία: Γερμανικά πολιτικά κόμματα
   Κρυμμένη κατηγορία: Άρθρα με
   προβληματική σύνταξη προτύπου

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Alemannisch
     * العربية
     * Azərbaycanca
     * Boarisch
     * Žemaitėška
     * Беларуская
     * Български
     * Brezhoneg
     * Bosanski
     * Català
     * Česky
     * Dansk
     * Deutsch
     * English
     * Esperanto
     * Español
     * Eesti
     * Euskara
     * فارسی
     * Suomi
     * Français
     * Gaeilge
     * Galego
     * Gaelg
     * עברית
     * Hrvatski
     * Hornjoserbsce
     * Magyar
     * Հայերեն
     * Bahasa Indonesia
     * Italiano
     * 日本語
     * ქართული
     * 한국어
     * Ripoarisch
     * Kurdî
     * Latina
     * Lietuvių
     * Latviešu
     * Македонски
     * Bahasa Melayu
     * Plattdüütsch
     * नेपाली
     * Nederlands
     * ‪Norsk (nynorsk)‬
     * ‪Norsk (bokmål)‬
     * Deitsch
     * Polski
     * Português
     * Română
     * Русский
     * Srpskohrvatski / Српскохрватски
     * Simple English
     * Slovenčina
     * Shqip
     * Српски / Srpski
     * Seeltersk
     * Svenska
     * Türkçe
     * Українська
     * 中文
     * Bân-lâm-gú

     * Τελευταία τροποποίηση 12:46, 23
       Σεπτεμβρίου 2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
