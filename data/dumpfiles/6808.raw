   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                       Μάχη της Αδριανούπολης (378 μ.Χ.)

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

                         Αυτό το άρθρο ή τμήμα του μπορεί να βελτιωθεί.

   Edit-find-replace.svg Μπορείτε να το επεκτείνετε ή να το βελτιώσετε με
                         κάποιο τρόπο ώστε να καλύπτει το θέμα με πληρέστερο
                         τρόπο. Βοηθήστε τη Βικιπαίδεια επεκτείνοντάς το.

                   Μάχη της Αδριανούπολης
                      Γοτθικοί πόλεμοι
   Battle of Adrianople 378 el.svg
   Η μάχη της Αδριανούπολης
             Χρονολογία           9 Αυγούστου 378 μ.Χ.
               Τόπος              Κοντά στην Αδριανούπολη
               Έκβαση             Νίκη των Γότθων
                         Μαχόμενοι
   Ανατολική Ρωμαϊκή Αυτοκρατορία Γότθοι
                          Αρχηγοί
   Ουάλης                         Φριτίγερνος
                          Δυνάμεις
   20.000-30.000 άνδρες
                          Απώλειες
   15.000-20.000 άνδρες

   Η μάχη της Αδριανούπολης πραγματοποιήθηκε το 378 μ.Χ. ανάμεσα στην
   Ανατολική Ρωμαϊκή Αυτοκρατορία και τους Γότθους, κοντά στην Αδριανούπολη
   της Θράκης, κατά τους Γοτθικούς πολέμους.

   Πίνακας περιεχομένων

     • 1 Προοίμιο

          • 1.1 Οι επιδρομές των Γότθων μέχρι τη μάχη της Αδριανούπολης

     • 2 Η μάχη
     • 3 Μετά τη μάχη
     • 4 Πηγές

[Επεξεργασία] Προοίμιο

   Η εμφάνιση των Γότθων στο ιστορικό προσκήνιο έγινε κατά τον 3ο αιώνα μ.Χ.,
   όταν η Ρωμαϊκή Αυτοκρατορία βρισκόταν σε μεγάλη πολιτική, στρατιωτική και
   οικονομική κρίση. Σε μια από τις εισβολές τους μάλιστα, νίκησαν τους
   Ρωμαίους στην καταστρεπτική μάχη μάχη του Abritus (σημ. Ράζγκραντ, στη
   Βουλγαρία) το 251 μ.Χ.. Σε εκείνη τη μάχη σκοτώθηκε ο ίδιος ο αυτοκράτορας
   Δέκιος.

   Η πρώτη απώθηση των Γότθων πραγματοποιήθηκε το 268 μ.Χ. στη μάχη της
   Ναϊσσού, όπου ο αυτοκράτορας [Κλαύδιος Γ']] τους νίκησε και πήρε το
   προσωνύμιο «Γοτθικός». Μετά από αυτή τη μάχη και πλήγματα που κατάφερε
   εναντίον τους ο αυτοκράτορας Αυρηλιανός, οι Γότθοι δεν ξαναενόχλησαν τους
   Ρωμαίους. Από τα ανατολικά όμως, κατά το δεύτερο μισό του 4ου αιώνα,
   έκαναν την εμφάνισή τους οι Ούννοι οι οποίοι υπέταξαν διάφορους λαούς και
   ανάγκασαν άλλους να φύγουν και να συσσωρευτούν στο φυσικό σύνορο της
   Ρωμαϊκής αυτοκρατορίας, τον Δούναβη. Ανάμεσα σε αυτούς τους λαούς ήταν οι
   Βησιγότθοι και οι, ιρανικής προέλευσης, Αλανοί.

  [Επεξεργασία] Οι επιδρομές των Γότθων μέχρι τη μάχη της Αδριανούπολης

   Οι πρώτες επιδρομές των Γότθων πραγματοποιήθηκαν στην πόλη της
   Μαρκιανούπολης. Οι Ρωμαίοι δεν κατάφεραν να αντιδράσουν. Ο αυτοκράτορας
   της Ανατολικής Ρωμαϊκής Αυτοκρατορίας, Ουάλης, αντιμετώπιζε τους Πέρσες
   στην Ανατολή. Ο κόμης της Θράκης Λουπικίνιος προσκάλεσε τους Γότθους
   πολέμαρχους στη Μαρκιανούπολη για μια διπλωματική συνάντηση, με σκοπό να
   τους δολοφονήσει. Το σχέδιό του όμως κατέληξε σε αποτυχία και από αυτή την
   απόπειρα δολοφονίας διέφυγε ο Φριτίγερνος, ηγέτης των Βησιγότθων.
   Ακολούθησε η μάχη της Μαρκιανούπολης με τους Ρωμαίους να ηττώνται κατά
   κράτος από τους Γότθους, χάνοντας 8.000 στρατιώτες^[εκκρεμεί παραπομπή].
   Οι Γότθοι συνέχισαν τις λεηλασίες τους στη Θράκη και στράφηκαν στην
   Αδριανούπολη. Εκεί υπηρετούσαν πολλοί Γότθοι στρατιώτες του ρωμαϊκού
   στρατού. Οι Ρωμαίοι απώθησαν τους επιδρομείς αλλά στο στράτευμα του
   Φριτίγερνου προσχώρησαν κι άλλοι Γότθοι και πολλοί Ρωμαίοι λιποτάκτες,
   προσφέροντας χρήσιμες πληροφορίες στον Φριτίγερνο. Το 377 μ.Χ. στη μάχη
   των Ιτιών (λατ. Ad salices) οι Ρωμαίοι ηττήθηκαν ξανά από τους Γότθους και
   ο Ουάλης μαζί με τον Γρατιανό, αυτοκράτορα της Δυτικής Ρωμαϊκής
   Αυτοκρατορίας, συμφώνησαν στην αντιμετώπιση των Γότθων.

[Επεξεργασία] Η μάχη

   Το 378 μ.Χ. ο Ουάλης κινήθηκε από την Αντιόχεια, όπου βρισκόταν, στην
   Κωνσταντινούπολη, την πρωτεύουσα του ανατολικού ρωμαϊκού κράτους. Από εκεί
   κατευθύνθηκε στην Αδριανούπολη με 20.000 άνδρες, ενώ ο Γρατιανός διέσχιζε
   με τις δυνάμεις του τα εδάφη του Ιλλυρικού (σημερινή Σερβία). Ο
   Φριτίγερνος κατάλαβε ότι ήθελαν να τον κυκλώσουν και, με μια παραπλανητική
   κίνηση βάδισε προς την Κωνσταντινούπολη, με 10.000 άνδρες. Ο Ουάλης
   συγκάλεσε πολεμικό συμβούλιο στο οποίο οι στρατηγοί του διχάστηκαν με το
   τι έπρεπε να κάνουν. Άλλοι έλεγαν να περιμένουν τις ενισχύσεις υπό τον
   Γρατιανό και άλλοι να επιτεθούν αμέσως κατά των Γότθων. Τελικώς επικράτησε
   η τελευταία γνώμη και οι Ρωμαίοι ετοιμάστηκαν για μάχη. Τότε ο Φριτίγερνος
   ξαφνικά ζήτησε ανακωχή, ακολουθώντας παρελκυστική τακτική, γιατί περίμενε
   ενισχύσεις. Έτσι, επιφανειακά προσπάθησε να επιτύχει τη διευθέτηση των
   στρατιωτικών προβλημάτων με τους Ρωμαίους προσποιούμενος ότι φοβόταν και
   από την άλλη ειδοποίησε όλους τους Γότθους και τους συμμάχους τους να
   συνδράμουν για βοήθεια.

   Τελικά στις 9 Αυγούστου, του 378 μ.Χ. οι Ρωμαίοι, διψασμένοι μετά από
   εξαντλητική πορεία κάτω από τον καλοκαιρινό ήλιο, είδαν το στρατόπεδο των
   Γότθων στον ποταμό Τούντζα. Μάλιστα ο Φριτίγερνος, για να καθυστερήσει τις
   εχθροπραξίες, έστειλε αγγελιοφόρους με σκοπό την ειρήνη. Όμως η μάχη είχε
   ξεκινήσει με το ρωμαϊκό ιππικό στα δεξιά να επιτίθεται κατά των Αλανών και
   των Οστρογότθων. Παράλληλα οι Ρωμαίοι λεγεωνάριοι ανάγκασαν το γοτθικό
   πεζικό να υποχωρήσει. Παρά την αρχική επιτυχία των Ρωμαίων, η κατάσταση
   άλλαξε όταν στο πεδίο της μάχης κατέφθασαν ξεκούραστοι Αλανοί και Ούννοι
   ιππείς σύμμαχοι των Βησιγότθων. Η μεγάλη πίεση που δέχτηκε το ρωμαϊκό
   ιππικό ήταν μεγάλη και υποχώρησε. Στη σύγχυση που ακολούθησε, οι
   Βησιγότθοι βρήκαν την ευκαιρία και επιτέθηκαν κατά των ξαφνιασμένων
   Ρωμαίων. Ενώ τα άκρα των Ρωμαίων είχαν εγκαταλείψει το πεδίο της μάχης,
   στο κέντρο το πεζικό τους κρατούσε ακόμα, αλλά η κόπωση ήταν εμφανής.
   Τελικώς οι Γότθοι περικύκλωσαν τους καταδικασμένους Ρωμαίους. Η μάχη έληξε
   με μεγάλη νίκη των Γότθων ενώ ο ίδιος ο Ρωμαίος αυτοκράτορας σκοτώθηκε. Οι
   απώλειες των Ρωμαίων ήταν πολύ μεγάλες (15.000-20.000
   νεκροί^[εκκρεμεί παραπομπή].

[Επεξεργασία] Μετά τη μάχη

   Με τον ρωμαϊκό αυτοκρατορικό στρατό να έχει διαλυθεί, οι Γότθοι
   πολιόρκησαν την Αδριανούπολη όπου όμως οι Ρωμαίοι αμύνθηκαν σθεναρά. Ο
   νέος αυτοκράτορας του ανατολικού ρωμαϊκού κράτους, Θεοδόσιος Α', μετά από
   αποτυχημένες προσπάθειες να αντιμετωπίσει τους εισβολείς, ήρθε σε
   συνδιαλλαγή μαζί τους, επιτρέποντάς τους να εγκατασταθούν, αυτόνομοι, στα
   βαλκανικά εδάφη της αυτοκρατορίας, με την υποχρέωση να παρέχουν
   στρατιωτικά τμήματα κατά τους πολέμους των Ρωμαίων.

[Επεξεργασία] Πηγές

     • Στρατιωτική Ιστορία, εκδόσεις Περισκόπιο, τεύχος 81, Μάιος 2003

   Ανακτήθηκε από
   "http://el.wikipedia.org/wiki/%CE%9C%CE%AC%CF%87%CE%B7_%CF%84%CE%B7%CF%82_%CE%91%CE%B4%CF%81%CE%B9%CE%B1%CE%BD%CE%BF%CF%8D%CF%80%CE%BF%CE%BB%CE%B7%CF%82_(378_%CE%BC.%CE%A7.)"
   Κατηγορίες: Μάχες ρωμαϊκού στρατού | Μάχες γοτθικού στρατού
   Κρυμμένες κατηγορίες: Βελτίωση | Άρθρα που χρειάζονται παραπομπές

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Български
     • Català
     • Česky
     • Cymraeg
     • Dansk
     • Deutsch
     • English
     • Español
     • Suomi
     • Français
     • Frysk
     • עברית
     • Hrvatski
     • Magyar
     • Italiano
     • 日本語
     • 한국어
     • Latina
     • Nederlands
     • ‪Norsk (bokmål)‬
     • Polski
     • Português
     • Русский
     • Srpskohrvatski / Српскохрватски
     • Српски / Srpski
     • Svenska
     • Українська

     • Τελευταία τροποποίηση 13:35, 15 Οκτωβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
