   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                               Σεργκέι Ραχμάνινοφ

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Σεργκέι Ραχμάνινοφ

   "Είμαι ένας Ρώσος συνθέτης. Η γενέτειρά μου επηρέασε το ταλέντο μου και
   τις αντιλήψεις μου. Η μουσική μου είναι προϊόν της ψυχοσύνθεσής μου. Είναι
   μουσική Ρωσική."

   Ο Σεργκέι Βασίλιεβιτς Ραχμάνινοφ ( Сергей Васильевич Рахманинов, Sergej
   Vasil’evič Rahmaninov, ο ίδιος έγραφε το όνομά του Sergei Vasilievich
   Rachmaninoff, 1 Απριλίου 1873– 28 Μαρτίου 1943) ήταν Ρώσος συνθέτης,
   πιανίστας και διευθυντής ορχήστρας. Θεωρείται ένας από τους μεγαλύτερους
   πιανίστες του 20ου αιώνα, εξ αιτίας των εξαιρετικών τεχνικών δυνατοτήτων
   του. Υπάρχουν πολλές ηχογραφήσεις με τον ίδιο να εκτελεί έργα δικά του
   αλλά και άλλα σημαντικά έργα του πιανιστικού ρεπερτορίου. Η ποιότητα των
   συνθέσεών του συχνά αμφισβητήθηκε, παρ’ όλο που η δημοτικότητά του ήταν
   πολύ μεγάλη. Στα έργα του συμπεριλαμβάνονται, μεταξύ άλλων, 4 κοντσέρτα
   για πιάνο, 3 συμφωνίες, 2 σονάτες για πιάνο και 3 όπερες. Το ύφος των
   περισσότερων συνθέσεών του είναι το ύφος του ύστερου ρομαντισμού,
   συγγενικό με την μουσική του Τσαϊκόφσκι, αλλά διακρίνονται και επιδράσεις
   από τον Σοπέν και τον Λιστ.

   Πίνακας περιεχομένων

     • 1 Βίος

          • 1.1 Παιδικά χρόνια και σπουδές
          • 1.2 Πρώτες επιτυχίες
          • 1.3 Ο γάμος του
          • 1.4 Η επιστροφή
          • 1.5 Μετανάστευση στις Η.Π.Α
          • 1.6 Τελευταία χρόνια και θάνατος

     • 2 Εργογραφία (επιλογή)

          • 2.1 Συμφωνικά έργα
          • 2.2 Για πιάνο και ορχήστρα
          • 2.3 Μουσική δωματίου
          • 2.4 Έργα για πιάνο
          • 2.5 Όπερες
          • 2.6 Θρησκευτική μουσική

     • 3 Εξωτερικοί σύνδεσμοι

[Επεξεργασία] Βίος

  [Επεξεργασία] Παιδικά χρόνια και σπουδές

   Γεννήθηκε στο Σεμιόνοβο, κοντά στο Νόβγκοροντ, στην βορειοδυτική Ρωσία και
   ήταν το τέταρτο από τα έξι παιδιά μιας αρκετά εύπορης οικογένειας. Ο
   πατέρας του, Βασίλι Ραχμάνινοφ, ήταν αξιωματικός του Ρωσικού στρατού (εν
   αποστρατεία όταν γεννήθηκε ο Σεργκέι) και η μητέρα του κόρη στρατηγού, η
   οποία είχε προικοδοτήσει το σύζυγό της με μεγάλες εκτάσεις γης και
   ακίνητα. Ο Βασίλι Ραχμάνινοφ εξ αιτίας του πάθος του για τη χαρτοπαιξία,
   οδηγήθηκε σε οικονομική καταστροφή το 1882, κατασπαταλώντας την περιουσία
   της γυναίκας του και το 1882 αναγκάστηκε να πουλήσει και το τελευταίο
   οικογενειακό κτήμα στο Όνεγκ και να μετακομίσει σε ένα μικρό σπίτι στην
   Αγία Πετρούπολη.

   Ο Βασίλι Ραχμάνινοφ ήταν η αιτία για μια αλυσίδα ψυχολογικών τραυματικών
   εμπειριών στη ζωή του Σεργκέι, οι οποίες διαμόρφωσαν καθοριστικά την
   ψυχοσύνθεσή του καθώς και την ανάγκη να εκφράζεται μέσω της σύνθεσης.

   Εκείνη την εποχή η Αγία Πετρούπολη μαστίζεται από επιδημία διφθερίτιδας.
   Τρία από τα αδέλφια του Σεργκέι – μεταξύ των οποίων και ο ίδιος-
   προσβάλλονται αμέσως. Και αν ο Σεργκέι και ο αδελφός του Βλαντιμίρ
   διαφεύγουν τον κίνδυνο, ο τραγικός θάνατος της αδελφής του Σοφίας δίνει το
   τελειωτικό χτύπημα στον κλονισμένο γάμο των γονιών του.

   Εκεί στην Αγία Πετρούπολη γράφεται στο Ωδείο με υποτροφία. Αρχικά δεν
   ενδιαφερόταν για την μουσική και οι επιδόσεις του ήταν κακές, όμως με την
   συμβουλή του πιανίστα Αλεξάντρ Ζιλότι, που ήταν ξάδερφος του και είχε
   υπάρξει μαθητής του Φραντς Λιστ, η μητέρα του τον έγραψε στην τάξη πιάνου
   του Νικολάι Ζβέρεφ, στο Ωδείο της Μόσχας και μετακομίζει στο σπίτι του
   Ζβέρεφ, ο οποίος προσέφερε στέγη σε ταλαντούχους μαθητές του, και μάλιστα
   δεν ζητούσε αμοιβή για την διδασκαλία του.

   Ήταν όμως απαιτητικός δάσκαλος και είχε επιβάλει αυστηρή πειθαρχία στους
   μαθητές. Το 1888 ο Ραχμάνινοφ άρχισε να φοιτά στην προχωρημένη τάξη πιάνου
   του Ζιλότι και παράλληλα να αφιερώνεται στην σύνθεση. Την ίδια περίοδο
   έφυγε από το σπίτι του Ζβέρεφ επειδή εκεί δεν είχε την απαραίτητη ησυχία
   να συγκεντρωθεί στην σύνθεση.

  [Επεξεργασία] Πρώτες επιτυχίες

   Το 1891 αποφοίτησε από την τάξη πιάνου και ένα χρόνο αργότερα από την τάξη
   σύνθεσης, ενώ είχε ήδη ολοκληρώσει το 1ο κοντσέρτο για πιάνο και ορχήστρα.
   Για την αποφοίτησή του από την τάξη της σύνθεσης του ανατέθηκε να γράψει
   την μονόπρακτη όπερα Αλέκο. Η εξεταστική επιτροπή ενθουσιάστηκε τόσο από
   το αποτέλεσμα, που του απένειμε το Χρυσό Μετάλλιο. Η πρεμιέρα της όπερας
   έγινε στις 27 Απριλίου του 1893 και το έργο έγινε δεκτό με ευνοϊκές
   κριτικές.

   Η επιτυχία του διακόπηκε προσωρινά μετά την πρεμιέρα της 1ης συμφωνίας,
   στις 15 Μαρτίου 1897 στην Αγία Πετρούπολη, υπό την διεύθυνση του Αλεξάντρ
   Γκλαζούνοφ, για τον οποίον λέγεται ότι διηύθυνε το έργο μεθυσμένος. Η
   υποδοχή του έργο από τους κριτικούς ήταν αρνητική και προκάλεσε στον
   συνθέτη μεγάλη απογοήτευση που εξελίχθηκε σε κατάθλιψη. Τότε διέκοψε
   προσωρινά την ενασχόληση με την σύνθεση και εργαζόταν μόνο ως διευθυντής
   ορχήστρας, ενώ παράλληλα υποβαλλόταν σε ψυχοθεραπεία μέσω υπνωτισμού από
   τον πρωτοπόρο τότε Νικολάι Νταλ. Τα αποτελέσματα της θεραπείας ήταν άμεσα
   και σύντομα άρχισε να επεξεργάζεται το 2ο κοντσέρτο για πιάνο, που
   παρουσιάστηκε στις 27 Οκτωβρίου του 1901 υπό την διεύθυνση του Ζιλότι, με
   τον ίδιο τον συνθέτη στο πιάνο, και είναι ακόμα και σήμερα ένα από τα
   δημοφιλέστερα έργα του.

  [Επεξεργασία] Ο γάμος του

   Στις 29 Απριλίου 1902 παντρεύτηκε την ξαδέρφη του, Νατάλια Σάτινα. Το
   ζευγάρι απέκτησε δύο κόρες, την Ιρίνα και την Τατιάνα. Κατά το μήνα του
   μέλιτος, το ζευγάρι επισκέπτεται τη Βιέννη, τη Βενετία, τη Λουκέρνη και το
   Μπαϋρόιτ, όπου παρακολουθούν έργα Βάγκνερ. Τις εμπειρίες του από αυτό το
   ταξίδι ο Ραχμάνινοφ τις αποτυπώνει κατά τη διάρκεια του ταξιδιού,
   συνθέτοντας τα Δώδεκα Τραγούδια έργο 21 και μετά το ταξίδι μέσα από τα δύο
   μεγάλα έργα του για σόλο πιάνο, τις Παραλλαγές σε ένα θέμα του Σοπέν έργο
   22 και τα Πρελούδια έργο 23.

  [Επεξεργασία] Η επιστροφή

   Το 1904 ανέλαβε την θέση του διευθυντή ορχήστρας στο Θέατρο Μπολσόι.
   Παρέμεινε στην θέση αυτή για δύο χρόνια˙ ήταν αυστηρός διευθυντής και πολύ
   επιτυχημένος και οι κριτικές για τις συναυλίες του ήταν πολύ θετικές. Από
   το 1906 και για τα δύο επόμενα χρόνια ο συνθέτης και η η οικογένεια
   περνούσαν τους χειμερινούς μήνες στην Δρέσδη. Εκεί συνέθεσε την 2η
   Συμφωνία op. 27, την 2η Σονάτα op. 28 και το Συμφωνικό ποίημα Το νησί των
   νεκρών, το οποίο εμπνεύστηκε από τον ομώνυμο πίνακα του Arnold Böcklin.

   Το 1909 επέστρεψε στην Ρωσία για να εγκατασταθεί οριστικά και παράλληλα
   άρχισε να προετοιμάζεται για περιοδεία στις Η.Π.Α.. Για τον σκοπό αυτό
   συνέθεσε το 3ο Κοντσέρτο για πιάνο και ορχήστρα, που έγινε αμέσως ένα από
   τα δημοφιλέστερα έργα του. Με το ξέσπασμα του Α΄ Παγκοσμίου πολέμου η
   Ρωσία αποκόπηκε από την υπόλοιπη Ευρώπη και οι περιοδείες του συνθέτη
   διακόπηκαν. Όταν, τον Δεκέμβριο του 1917, μετά την Οκτωβριανή Επανάσταση,
   έλαβε μια πρόσκληση για συναυλίες στην Σουηδία, χωρίς να διστάσει
   εγκατέλειψε την Ρωσία με την οικογένειά του, δεν γνώριζε όμως ότι δεν
   επρόκειτο ποτέ να επιστρέψει.

  [Επεξεργασία] Μετανάστευση στις Η.Π.Α

   Έπειτα από εμφανίσεις στην Σουηδία και την Δανία είχε πολλές προσκλήσεις
   για να εμφανιστεί ως διευθυντής ορχήστρας στις Η.Π.Α.. Δεν αποδέχθηκε όμως
   καμία μόνιμη θέση και προτίμησε να εργάζεται ελεύθερα ως πιανίστας.
   Εγκαταστάθηκε στην Αμερική το 1918 και έγινε ένας από τους δημοφιλέστερους
   και πιο καλοπληρωμένους βιρτουόζους της εποχής τους. Αυτό του προσέφερε
   μεγάλη οικονομική άνεση που του επέτρεπε να ζει με πολυτέλεια. Η νοσταλγία
   όμως όλης της οικογένειας για την πατρίδα τους ήταν μεγάλη. Ζούσαν
   αποτραβηγμένοι, δεν είχαν επαφές με τα Μέσα και οι γνώσεις του στην
   αγγλική γλώσσα παρέμειναν περιορισμένες.

   Το 1930 αγόρασε στην Ελβετία μια μεγάλη έκταση και έκτισε μια πολυτελή
   βίλα την οποία ονόμασε Σεναρ (=Σεργκέι + Νατάλια Ραχμάνινοφ). Εκεί
   περνούσε τους καλοκαιρινούς μήνες και μόνο εκεί μπόρεσε να ασχοληθεί
   συστηματικά με την σύνθεση. Αγάπησε την Ελβετία σαν δεύτερη πατρίδα του,
   όμως αναγκάστηκε να την εγκαταλείψει κατά την διάρκεια του Β΄ Παγκοσμίου
   Πολέμου.

  [Επεξεργασία] Τελευταία χρόνια και θάνατος

   Το 1942 εγκαταστάθηκε στο Μπέβερλυ Χιλς και το Φεβρουάριο του 1943 πήρε
   την Αμερικανική υπηκοότητα. Έδωσε το τελευταίο του ρεσιτάλ στις 17
   Φεβρουαρίου του 1943.

   Στην τελευταία συνέντευξη της ζωής του, έχοντας γευτεί καταξίωση και
   καλλιτεχνικές εμπειρίες όσο λίγοι στη σύγχρονη ιστορία της μουσικής
   συνοψίζει τις απόψεις του περί σύνθεσης στις ακόλουθες φράσεις: «Η
   αδιάκοπη μου θέληση να συνθέσω μουσική είναι μια εσωτερική παρότρυνση του
   να εκφράσω μουσικά τα συναισθήματά μου, όπως η ομιλία για να προφέρω τις
   σκέψεις μου. Αυτή πρέπει να είναι και η λειτουργική σημασία της σύνθεσης
   στην ζωή κάθε συνθέτη. Κάθε άλλη, είναι δευτερευούσης σημασίας. Δε συμπαθώ
   τους συνθέτες που γράφουν με βάση προκαθορισμένες θεωρίες ή υιοθετούν ένα
   στυλ, μόνο και μόνο επειδή είναι στη μόδα. Οι μεγάλες σελίδες της μουσικής
   ποτέ δε γράφτηκαν με αυτό τον τρόπο και τολμώ να πω πως ούτε πρόκειται. Η
   μουσική οφείλει –σε τελική ανάλυση- να είναι η έκφραση της προσωπικότητας
   του συνθέτη, οφείλει να αντικατοπτρίζει τη χώρα γέννησής του, αγαπημένα
   συναισθήματα, τη θρησκεία του, τη γλώσσα του, τα βιβλία και τις εικόνες
   που αγάπησε και τον επηρέασαν, οφείλει να είναι το σύνολο των εμπειριών
   του. Μελετήστε τα αριστουργήματα των μεγάλων συνθετών και θα βρείτε κάθε
   πτυχή της προσωπικότητας και του περιβάλλοντός τους στη μουσική τους. Ο
   χρόνος μπορεί να αλλάξει τις τεχνικές που χρησιμοποιούνται στη μουσική, δε
   θα αλλάξει όμως ποτέ την αποστολή της...»

   Πέθανε από καρκίνο στις 28 Μαρτίου1943 στο Μπέβερλυ Χιλς, λίγες μέρες πριν
   τα εβδομηκοστά γενέθλιά του, και ετάφη στο Κοιμητήριο Kensico της Νέας
   Υόρκης.

[Επεξεργασία] Εργογραφία (επιλογή)

  [Επεξεργασία] Συμφωνικά έργα

     • 3 Συμφωνίες
     • Συμφωνικοί χοροί, op.45
     • "Το νησί των νεκρών" (Συμφωνικό ποίημα)

  [Επεξεργασία] Για πιάνο και ορχήστρα

     • 4 Κοντσέρτα για πιάνο
     • "Ραψωδία σε ένα θέμα του Παγκανίνι"

  [Επεξεργασία] Μουσική δωματίου

     • Τρίο αρ.1 σε σολ ελασ. «Trio élégiaque»
     • Τρίο αρ. 2 σε ρε ελασ. op.9
     • 2 Κομμάτια για βιολοντσέλο και πιάνο op. 2
     • Σονάτα για βιολοντσέλο και πιάνο op. 6
     • 2 κουαρτέτα εγχόρδων σε σολ. ελας.
     • Μελωδία για βιολοντσέλο και πιάνο
     • Ρομάντσα για βιολοντσέλο και πιάνο

  [Επεξεργασία] Έργα για πιάνο

     • 2 Σονάτες για πιάνο
     • 24 Πρελούδια για πιάνο
     • Etudes-Tableaux για πιάνο
     • 5 Morceaux de Fantaisie op. 3
     • Σουίτες για 2 πιάνα, op. 5 & 17
     • 6 κομμάτια για τέσσερα χέρια op. 11
     • 6 Moments Musicaux Op. 16
     • Παραλλαγές σε ένα θέμα του Σοπέν op. 22
     • Παραλλαγές σε ένα θέμα του Κορέλλι op. 42

  [Επεξεργασία] Όπερες

     • Aleko
     • Francesca da Rimini, op. 25
     • The Miserly Knight

  [Επεξεργασία] Θρησκευτική μουσική

     • Λειτουργία του Χρυσοστόμου op. 31

[Επεξεργασία] Εξωτερικοί σύνδεσμοι

     • Εφαρμογή για τον Ραχμάνινοφ στο Εργαστήριο Πολυμέσων του ΤΕΙ Αθήνας

   Commons logo
   Τα Κοινά έχουν πολυμέσα σχετικά με το θέμα
   Σεργκέι Ραχμάνινοφ

                      Στο άρθρο αυτό έχει ενσωματωθεί κείμενο από το άρθρο
   Wikipedia-logo.png Sergei Rachmaninoff της Αγγλόγλωσσης Βικιπαίδειας, η
                      οποία διανέμεται υπό την GNU FDL και την CC-BY-SA 3.0.
                      (ιστορικό/συντάκτες).

                      Στο άρθρο αυτό έχει ενσωματωθεί κείμενο από το άρθρο
   Wikipedia-logo.png Sergei Wassiljewitsch Rachmaninow της Γερμανικής
                      Βικιπαίδειας, η οποία διανέμεται υπό την GNU FDL και
                      την CC-BY-SA 3.0. (ιστορικό/συντάκτες).

   Ανακτήθηκε από
   "http://el.wikipedia.org/wiki/%CE%A3%CE%B5%CF%81%CE%B3%CE%BA%CE%AD%CE%B9_%CE%A1%CE%B1%CF%87%CE%BC%CE%AC%CE%BD%CE%B9%CE%BD%CE%BF%CF%86"
   Κατηγορίες: Ρώσοι συνθέτες | Συνθέτες κλασικής μουσικής | Διευθυντές
   ορχήστρας | Γεννήσεις το 1873 | Θάνατοι το 1943

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Беларуская (тарашкевіца)
     • Български
     • Bosanski
     • Català
     • Česky
     • Dansk
     • Deutsch
     • English
     • Esperanto
     • Español
     • Eesti
     • فارسی
     • Suomi
     • Français
     • Galego
     • עברית
     • Hrvatski
     • Magyar
     • Bahasa Indonesia
     • Ido
     • Íslenska
     • Italiano
     • 日本語
     • ქართული
     • 한국어
     • Latina
     • Lëtzebuergesch
     • Lietuvių
     • Македонски
     • Nederlands
     • ‪Norsk (bokmål)‬
     • Occitan
     • Polski
     • Português
     • Română
     • Русский
     • Srpskohrvatski / Српскохрватски
     • Simple English
     • Slovenčina
     • Slovenščina
     • Српски / Srpski
     • Svenska
     • Kiswahili
     • ไทย
     • Türkçe
     • Українська
     • Tiếng Việt
     • 中文

     • Τελευταία τροποποίηση 21:38, 9 Οκτωβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
