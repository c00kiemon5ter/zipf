   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                  Γάγγης

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   O ποταμός, λίγο πριν βγεί στην πεδιάδα
   του Γάγγη.

   Ο Γάγγης είναι ένα από τα μεγαλύτερα
   ποτάμια της Ινδικής Χερσονήσου. Το
   συνολικό του μήκος είναι 2.510 χιλιόμετρα,
   και διασχίζει την Ινδία και το
   Μπαγκλαντές. Οι πηγές του βρίσκονται στα
   Ιμαλάια, στην Ινδία, με τις δύο κύριες
   πηγές του να είναι ο ποταμός Μπαγκιράτι
   και ο ποταμός Αλακνάντα. Εκβάλει στον
   κόλπο της Βεγγάλης, στο Μπαγκλαντές. Η
   λεκάνη απορροής του Γάγγη στο
   Μπαγκλαντές, μια περιοχή περίπου 1.000.000
   τετραγωνικών χιλιομέτρων στην οποία
   εκβάλλουν επίσης ο Βραχμαπούτρας και ο
   Μέγκνα, εμφανίζει ένα από τα μεγαλύτερα
   ποσοστά πυκνότητας κατοίκων στον κόσμο.
   Ο Γάγγης θεωρείται ο πιο ιερός ποταμός
   από τους Ινδουιστές.^[1] Έχει
   χαρακτηριστεί από την Ινδία ως Εθνικός
   Ποταμός.^[1]

   Πίνακας περιεχομένων

     * 1 Φυσικά χαρακτηριστικά
     * 2 Ροή του Γάγγη

          * 2.1 Σχηματισμός
          * 2.2 Η πεδιάδα του Γάγγη
          * 2.3 Το Δέλτα του Γάγγη
          * 2.4 Σημαντικές πολείς

     * 3 Η θρησκευτική σημασία του Γάγγη

          * 3.1 Ιερές πόλεις

     * 4 Οικολογία του Γάγγη

          * 4.1 Χλωρίδα
          * 4.2 Πανίδα
          * 4.3 Μόλυνση του Γάγγη

     * 5 Οικονομία
     * 6 Παραπομπές
     * 7 Αναφορές
     * 8 Εξωτερικοί σύνδεσμοι

[Επεξεργασία] Φυσικά χαρακτηριστικά

   Ο Γάγγης έχει μήκος 2.510 χιλιόμετρα (1.560
   μίλια).^[1] Κύρια πηγή των νερών του Γάγγη
   αποτελεί ο παγετώνας Gantori που βρίσκεται
   σε υψόμετρο 7.700 μέτρων περίπου, αλλά οι
   πηγές του κύριου ποταμού που σχηματίζει
   τον Γάγγη, βρίσκονται χαμηλότερα, στους
   πρόποδες του παγετώνα. Το μέσο βάθος του
   ποταμού είναι 16 μέτρα, με το μέγιστο
   βάθος να φτάνει τα 30 μέτρα. Η λεκάνη
   απορροής του Γάγγη αποτελεί μέρος του
   συστήματος Γάγγη-Βραχμαπούτρα-Μέγκνα,
   που καλύπτει επιφάνεια 1.086.000
   τετραγωνικών χιλιομέτρων. Η μέση ροή
   είναι 12.015 κυβικά μέτρα ανά
   δευτερόλεπτο.^[2] Τα νερά του καλύπτουν
   επιφάνεια 907.000 km^2.^[2]

[Επεξεργασία] Ροή του Γάγγη

  [Επεξεργασία] Σχηματισμός

   [IMG]
   [IMG]
   Οι ποταμοί που σχηματίζουν τον Γάγγη

   Ο Γάγγης σχηματίζεται από την ένωση των
   δύο ποταμών Μπαγκιράτι και Αλακνάντα,
   στη περιοχή της πόλης Ντεβραπαγιάγκ. Τα
   δύο αυτά ποτάμια σχηματίζονται από
   διάφορα μικρότερα ρεύματα που πηγάζουν
   από τις περιοχές των νότιο-δυτικών
   Ιμαλαΐων. Κύρια ροή θεωρείται ο ποταμός
   Μπαγκιράτι.^[1] Ο Αλακνάντα, πριν την
   τελική του ένωση με τον Μπαγκιράτι, έχει
   ενωθεί με τους ποταμούς Dhauliganga (στην
   περιοχή Βισνουπραγιάγκ), Ναντακίνι (στην
   περιοχή Ναντπραγιάγκ), Πιντάρ (στην
   περιοχή Καρναπραγιάγκ) και Μαντακίνι
   (στην περιοχή Ρουντραπραγιάγκ).^[3]
   Συνολικά, οι 6 αυτοί ποταμοί, θεωρούνται
   οι κύριοι ποταμοί που σχηματίζουν τον
   καθεαυτό Γάγγη.

   Οι πηγές του Μπαγκιράτι βρίσκονται σε
   ύψος πάνω από 3.800 μέτρα, στην περιοχή του
   παγετώνα Gangotri, από τον οποίο ξεκινούν
   διάφορα μικρότερα ρεύματα.^[4] Οι ποταμοί
   που χύνονται στον Αλακνάντα πηγάζουν
   από μεγάλα όρη των Ιμαλαΐων όπως το όρος
   Νάντα Ντεβί, τα όρη Τρισούλ και το Καμέτ.

  [Επεξεργασία] Η πεδιάδα του Γάγγη

   Μετά την περιοχή της πόλης
   Ντεβραπαγιαγκ, ο Γάγγης κατευθύνεται
   προς τα νότια. Στην αρχή διασχίζει μια
   στενωπός, με κατεύθυνση νότιο-δυτικά για
   περίπου 200 χιλιόμετρα^[5], και εξέρχεται
   στη πεδιάδα του Γάγγη στην περιοχή της
   πόλης Χαριντβάρ. Στην περιοχή αυτή έχει
   δημιουργηθεί φράγμα, ώστε ένα μέρος των
   νερών του ποταμού να κατευθυνθεί στο
   Κανάλι του Γάγγη (Άνω Κανάλι), για την
   τροφοδότηση της περιοχή έως την πόλη
   Αλιγκάρχ, με νερό. Το κανάλι αυτό
   δημιουργήθηκε την δεκαετία του 1850.^[6]
   Μετά την Χαριντβάρ, ο Γάγγης
   κατευθύνεται προς τα νότιο-ανατολικά,
   διασχίζοντας την βορειοανατολική Ινδία.

   Ο Γάγγης συνεχίζει μέσα από μια διαδρομή
   με στροφές. Συναντά τον παραπόταμο
   Γιαμούνα, στην περιοχή της
   Αλλαχαμπάντ.^[5] Η περιοχή της συμβολής
   αυτής, γνωστή ως Τριβενί Σανγκάμ,
   θεωρείται ιερό μέρος από τους
   Ινδουιστές. Σύμφωνα με την παράδοση,
   στην περιοχή αυτή πέφτει και ένας
   μυστικός ποταμός, ο Σαρασβάτι, ένας από
   τους ποταμούς που αναφέρονται στο
   αρχαίο κείμενο Ριγκβέντα, της βεδικής
   παράδοσης.^[7] Ο ποταμός αυτός συνδέεται
   με την θεά Σαρασβάτι.

   [IMG]
   [IMG]
   Χάρτης του Μπαγκλαντές - Το Δέλτα του
   Γάγγη.

   Στην συνέχεια συναντά διάφορους άλλους
   ποταμούς. Αρχικά συναντά τον Γάγχρα πού
   έρχεται από το Νεπάλ, και λίγα
   χιλιόμετρα αργότερα τον Σον, από τις
   νοτιότερες περιοχές της Ινδίας.^[5] Στην
   περιοχή της πόλης Πάτνα συναντά τον
   Γκαντάκ^[5] που και αυτός πηγάζει από το
   Νεπάλ. Στην περιοχή της Μπαγκαλπούρ,
   στρίβει προς τον νότο. Μετά συναντά τον
   μεγάλο παραπόταμο Κόσι, και τον
   Μαχανάντα.^[5] Στην περιοχή της Πακούρ
   ξεκινά να διασπάται σε μικρότερα
   ρεύματα. Ένα από αυτά σχηματίζει τον
   ποταμό Χουγκλί. Ο Γάγγης συνεχίζει την
   πορεία του προς το Μπαγκλαντές. Λίγο
   πριν τα σύνορα, συναντά το φράγμα του
   Φαρράκα. Το φράγμα αυτό κατασκευάστηκε
   το 1975 και σκοπό είχε την τροφοδοσία του
   ποταμού Χουγκλί τις περιόδους ξηρασίας,
   κάτι που εξυπηρετούσε την ανάπτυξη του
   λιμανιού της Καλκούτας.^[8]

  [Επεξεργασία] Το Δέλτα του Γάγγη

   Μετά την είσοδό του στο Μπαγκλαντές, το
   κύριο ρεύμα του ποταμού είναι γνωστό με
   το όνομα Πάντμα. Τότε συναντά και το κάτω
   μέρος του ποταμού Βραχμαπούτρα, τον
   ποταμό Τζαμούνα, και λίγο αργότερα τον
   ποταμό Μέγκνα, στην περιφέρεια της
   Τσανπούρ. Ο Γάγγης, ο Βραχμαπούτρας και ο
   Μέγκνα αποτελούν τους 3 κύριους ποταμούς
   που σχηματίζουν το Δέλτα του Γάγγη. Το
   Δέλτα του Γάγγη είναι το μεγαλύτερο του
   κόσμου. Η περιοχή αποτελεί μια από τις
   πιο εύφορες περιοχές στον κόσμο, και για
   τον λόγο αυτό είναι γνωστή και με το
   όνομα Πράσινο Δέλτα. Η έκταση του Δέλτα
   καλύπτει έκταση περισσότερη από 105.000
   τετραγωνικά χιλιόμετρα. Στην περιοχή
   του Δέλτα κατοικούν γύρω στα 130
   εκατομμύρια άνθρωποι. Τα νερά των 3
   ποταμών πέφτουν στον κόλπο της Βεγγάλης.

  [Επεξεργασία] Σημαντικές πολείς

   Στις περιοχές της πεδιάδας και του Δέλτα
   του Γάγγη κατοικούν εκατοντάδες
   εκατομμύρια άνθρωποι. Στις όχθες αυτού
   και των παραποτάμων του είναι χτισμένες
   ένας μεγάλος αριθμός πόλεων και
   μικρότερων χωριών. Οι μεγαλύτερες
   πόλεις βρίσκονται στην Ινδία. Οι
   σημαντικότερες από αυτές είναι το
   Χαριντβάρ, το Κάνπουρ (9η μεγαλύτερη πόλη
   της Ινδίας, με πάνω από 4 εκατομμύρια
   πληθυσμό), το Αλλαχαμπάντ, το Βαρανάσι,
   το Γκαζιπούρ, η πρωτεύουσα του Μπιχάρ,
   Πάτνα και η πρωτεύουσα της Δυτικής
   Βεγγάλης, Καλκούτα, στην όχθη του
   παραπόταμου του Γάγγη, Χούγκλι. Άλλες
   ιστορικές πόλεις είναι η Κάρα, η
   Καναούτζ και η Μουρσινταμπάντ.

[Επεξεργασία] Η θρησκευτική σημασία του
Γάγγη

   [IMG]
   [IMG]
   H θεά Gaṅgā

   Ο Γάγγης θεωρείται από τους Ινδουιστές
   ως ιερός ποταμός. Προσωποποίηση του
   ποταμού αποτελεί η γυναικεία θεότητα
   (ντεβί) Γάγγα (Gaṅgā), η οποία ανελήφει
   στον παράδεισο υπό την προστασία του
   Βράχμα, αλλά αναγκάστηκε να επιστρέψει
   στην Γη όταν ένας από τους απογόνους των
   νεκρών γιών του βασιλιά Σαγκάρα, ο
   Μπαγκιράθα, ικέτεψε την θεά να γυρίσει
   στην Γη για να εξιλεώσει τα πνεύματα των
   νεκρών γιών του Σαγκάρα. Ο Βράχμα άκουσε
   το αίτημα του Μπαγκιράθα και διέταξε την
   Γάγγα να επιστρέψει στην Γη. Αυτή
   θεώρησε την αποστολή προσβλητική για
   αυτή και αποφάσισε να πνίξει την Γη με τα
   νερά της. Ο Μπαγκιράθα ζήτησε από τον
   Σίβα να τους γλιτώσει από την οργή της
   θεάς, και αυτός την παγίδεψε μέσα στα
   μαλλιά του, αφήνοντας την να ξεφεύγει σε
   διάφορα μικρά ρεύματα νερού,
   δημιουργώντας τον ποταμό. Η Γάγγα
   εξαγνίστηκε από το άγγιγμα του Σίβα και
   δημιούργησε διάφορα παραπόταμους για να
   βοηθά τις ψυχές να εξαγνίζονται. Μετά
   την κάθοδο της, η Γάγγα άλλαξε το όνομά
   της σε Μπαγκιρατι. ^[9]^[10]

   Οι Ινδουιστές θεωρούν πως το πλύσιμο στα
   νερά του εξαγνίζει τον άνθρωπο από τις
   αμαρτίες, ενώ πολλοί από αυτούς
   φυλάσσουν νερό από τον Γάγγη στα σπίτια
   τους ως φυλαχτό. Θεωρείται πως είναι το
   μοναδικό ποτάμι που έχει πρόσβαση και
   τους 3 κόσμους την Σβάργα (παράδεισος) ,
   την Πρίθβι (γη) και την Παταλα (κόλαση)
   και για τον λόγο αυτό στα σανσκριτικά
   ονομάζεται Tripathagā (αυτή που ταξιδεύει
   στους 3 κόσμους). Σύμφωνα με την παράδοση,
   ο ποταμός στους 3 αυτούς κόσμους
   ονομάζεται με 3 διαφορετικά ονόματα. Το
   όνομα Γάγγης είναι το όνομα που
   χρησιμοποιεί στην Γη. Στον παράδεισο
   εμφανίζεται με το όνομα Μαντακίνι ένω
   στον κόσμο των νεκρών το όνομα
   Μπαγκιράτι.^[11] Τα δύο τελευταία ονόματα
   χρησιμοποιούνται από ποτάμια που
   δημιουργούν τον Γάγγη. Το Μπαγκιράτι
   έχει την ρίζα του στο όνομα του
   Μπαγκιράθα.

  [Επεξεργασία] Ιερές πόλεις

   [IMG]
   [IMG]
   Ινδουιστής στην πόλη του Βαρανάσι

   Κατά μήκος του ποταμού, υπάρχουν 3 πόλεις
   οι οποίες έχουν ιδιαίτερη σημασία για
   τους πιστούς. Η πρώτη από αυτές είναι το
   Χαριντβάρ. Το Χαριντβάρ (το όνομα
   σημαίνει Πύλη προς τον Θεό) θεωρείται ως
   μια από τις 4 ιερές πόλεις όπου έπεσε το
   Αμρίτα, το ποτό των θεών που χαρίζει
   αθανασία. Τα άλλα μέρη είναι οι πόλεις
   Ujjain, Νασίκ και Αλλαχαμπάντ, με την
   τελευταία να είναι και αυτή στον ποταμό
   Γάγγη. Κάθε χρόνο τελείται με την σειρά
   σε κάθε μια από τις 4 πόλεις η γιορτή Kumbha
   Mela, σε έναν κύκλο 12 ετών, όπου
   ολοκληρώνεται με μια μεγάλη γιορτή (Maha
   Kumbha Mela) στην πόλη του Αλλαχαμπάντ. Στο
   Χαριντβάρ οι γιορτές αυτές
   περιλαμβάνουν εξαγνιστικούς
   καθαρισμούς στα νερά του Γάγγη.^[12]

   Η πρόσβαση των πιστών στον ποταμό
   γίνεται από ιδιαίτερα σημεία τα οποία
   ονομάζονται Γκατ. Ο όρος αυτός
   (Μπενγκάλι: ঘাট ghaţ, Χίντι: घाट), αν και
   χρησιμοποιείτε σε όλη την νότια Ασία και
   αναφέρεται στις σκάλες που δίνουν
   πρόσβαση στις προκυμαίες στις όχθες των
   ποταμών, συχνά αναφέρεται αποκλειστικά
   σε αυτά που υπάρχουν στις ιερές πόλεις
   του ποταμού Γάγγη. Το ιερότερο σημείο
   της πόλης Χαριντνβάρ είναι το γκατ Har ki
   Pauri, όπου θεωρείται πως έπεσε το Αμρίτα.

   Η δεύτερη ιερή πόλη είναι το
   Αλλαχαμπάντ^[13], το οποίο στα Περσικά
   σημαίνει Πόλη του Θεού. Στο σημείο αυτό
   οι Ινδουιστές πιστεύουν πως ο Βράχμα
   πραγματοποίησε την πρώτη του θυσία μετά
   την δημιουργία του Κόσμου. Επίσης
   αποτελεί και ένα από τα 4 μέρη του Kumbha Mela,
   αλλά και το σημείο που ο μυθικός ποταμός
   Σαρασβάτι ενώνεται με τους Γάγγη και
   Γιαμούνα. Το σημείο της ένωσης του Γάγγη
   με τον Γιαμούνα, το λεγόμενο Τρίβενι
   Σανγκάμ, αποτελεί το μέρος που
   πραγματοποιείται κάθε δώδεκα χρόνια το
   Maha Kumbha Mela. Στο ίδιο σημείο έχουν ριχτεί
   οι στάχτες διάφορων ηγετών, ανάμεσα τους
   και ένα μέρος από τις στάχτες του
   Μαχάτμα Γκάντι το 1948.^[7]

   Ιδιαίτερη σημασία έχει η πόλη Βαρανάσι,
   την οποία διασχίζει επίσης ο Γάγγης. Η
   πόλη θεωρείται η πιο ιερή πόλη της
   Ινδίας, όχι μόνο για τους Ινδουιστές
   αλλά και για τον Βουδισμό, καθώς εκεί
   κήρυξε για πρώτη φορά ο Σιντάρτα
   Γκαουτάμα, αλλά και για τους Τζαϊνιστές.
   Πάρα πολύς κόσμος επισκέπτεται το
   Βαρανάσι για να εξαγνιστεί στα νερά του
   Γάγγη. Στην πόλη υπάρχουν εκατοντάδες
   ναοί στις όχθες του ποταμού, που συχνά
   πλημυρίζουν κατά τη διάρκεια της
   περιόδου των βροχών. Στα γκατ της πόλης
   του Βαρανάσι, τελούνται καθημερινά
   αποτεφρώσεις νεκρών, και οι στάχτες των
   πτωμάτων ρίχνονται στα νερά του ποταμού,
   ενώ πολλές φορές στον Γάγγη ρίχνονται
   και ολόκληρα τα πτώματα.

[Επεξεργασία] Οικολογία του Γάγγη

  [Επεξεργασία] Χλωρίδα

   [IMG]
   [IMG]
   Η βλάστηση στην περιοχή του Sundarbans - Τα
   δέντρα Sundari

   Τα παλαιότερα χρόνια, η περιοχή ήταν
   καλυμμένη από πυκνά δάση. Σήμερα στην
   περιοχή του Μπαγκλαντές και της
   Ανατολικής Ινδίας υπάρχουν υγρά τροπικά
   δάση φυλλοβόλων δέντρων.^[14] Η περιοχή
   των δασών αυτών καλύπτει ένα μεγάλο
   μέρος της περιοχής της λεκάνης του Δέλτα
   του Γάγγη, αλλά η εντατικοποίηση της
   αγροτικής παραγωγής, που αποτελεί την
   κύρια πηγή εσόδων των φτωχών κατοίκων
   του Μπαγκλαντές, αλλοίωσε την χλωρίδα
   της περιοχής, καταστρέφοντας μεγάλες
   από τις εκτάσεις των δασών.

   Στην περιοχή του Μπαγκλαντές, στις όχθες
   του Γάγγη, εμφανίζεται και το λεγόμενο
   Σούνταρμπανς (στην γλώσσα Μπενγκάλι,
   Shundorbôn).^[15] Η ονομασία προέρχεται από τις
   λέξεις Sundar (όμορφο) και ban (δάσος ή
   ζούγκλα), αλλά μπορεί να προέρχεται και
   από το όνομα των δέντρων Sundari (Heritiera
   littoralis) που υπάρχουν στην περιοχή. Το
   Σούνταρμπανς αποτελεί το μεγαλύτερο
   σύμπλεγμα μαγκρόβιων δασών στον
   πλανήτη. Καλύπτει 10.000 τετραγωνικά
   χιλιόμετρα, από τα οποία τα 6.000
   βρίσκονται στο Μπαγκλαντές και τα
   υπόλοιπα στην Δυτική Βεγγάλη. Το 1997 τα
   δάση καταχωρήθηκαν από την UNESCO ως
   μνημείο παγκόσμιας πολιτιστικής
   κληρονομιάς.^[16] Κάθε χρόνο, τα νερά του
   Γάγγη πλημυρίζουν τα βαλτώδη δάση. Τα
   δάση αποτελούν έτσι ένα μέσο προστασίας
   των κατοίκων της Καλκούτας και της
   ευρύτερης περιοχής από τις πλημμύρες.
   Στην ίδια περιοχή έχει βρει καταφύγιο η
   τίγρη της Βεγγάλης καθώς και ένας
   μεγάλος αριθμός άλλων ζώων, που είδαν τα
   εδάφη τους να μικραίνουν, λόγω της
   εντατικής καλλιέργειας της περιοχής.
   Από το 1992 η περιοχή του Σούνταρμπανς
   αποτελεί προστατευόμενη περιοχή από την
   Σύμβαση Ραμσάρ.

  [Επεξεργασία] Πανίδα

   [IMG]
   [IMG]
   Σχέδιο ενός Δελφινιού του Γάγγη (1894)

   Στις περιοχές των δασών στις όχθες του
   Γάγγη συναντάμε την περίφημη Βασιλική
   Τίγρη της Βεγγάλης (Panthera tigris tigris,
   παλαιότερα Panthera tigris bengalensis). Στην περιοχή
   της Ινδίας και του Μπαγκλαντές
   υπολογίζεται πως υπάρχουν περίπου 1.600
   ζώα του είδους.^[17] Το υποείδος της P. tigris
   tigris αποτελεί Εθνικό ζώο του Μπαγκλαντές,
   ενώ το είδος της Panthera tigris εθνικό ζώο της
   Ινδίας.^[18] Επίσης μπορεί κάποιος να
   παρατηρήσει έναν μεγάλο αριθμό πτηνών
   και ερπετών, καθώς και αρκετά ελάφια και
   κροκόδειλούς. Ανάμεσα στα άλλα γνωστά
   είδη και υποείδη ζώων της περιοχής
   συναντάμε τον Ινδικό πύθωνα (Python molurus), το
   υποείδος του Ασιατικού ελέφαντα, Ινδικό
   ελέφαντα (Elephas maximus indicus), τις
   λεοπραδάλεις (Neofelis nebulosa) και άλλα.

   Ο Γάγγης αποτελεί κατοικία διαφόρων
   ειδών ψαριών, τα οποία όμως απειλούνται
   από την μόλυνση των νερών. Στα νερά του
   κατοικούν δύο σπάνια είδη, το Δελφίνι
   του Γάγγη και ο Καρχαρίας του Γάγγη. Τα
   δύο αυτά είδη έχουν μελετηθεί ελάχιστα,
   ενώ εκτός από τον Γάγγη συναντούνται και
   στους άλλους ποταμούς που συνδέονται με
   αυτόν, κυρίως στην περιοχή του Δέλτα του
   Γάγγη.

   Το Δελφίνι του Γάγγη (Platanista gangetica gangetica),
   είναι ένα υποείδος των ποταμίσιων
   δελφινιών. Το είδος αυτό (όπως και το
   συγγενικό υποείδος του Δελφινιού του
   Ινδού - Platanista minor minor) κατοικεί σε γλυκά
   νερά ποταμών της Ινδικής χερσονήσου και
   βρίσκεται υπό απειλή. Το Δελφίνι του
   Γάγγη έχει χαρακτηριστεί από την Ινδία
   ως Εθνικό Υδρόβιο ζώο.^[19]

   Στο ποταμό κατοικεί επίσης ένα είδος
   ποταμίσιου καρχαρία, γνωστός με το όνομα
   Καρχαρίας του Γάγγη (Glyphis gangeticus). Ο
   καρχαρίας του Γάγγη δεν πρέπει να
   συγχέεται με τον Καρχαρία Ταύρο (Carcharhinus
   leucas) που αν και δεν είναι καρχαρίας του
   γλυκού νερού, κάνει και αυτός την
   εμφάνισή του στον Γάγγη ορισμένες φορές.
   Ο Καρχαρίας του Γάγγη είναι ένα ζώο που
   απειλείται άμεσα με εξαφάνιση και
   σύμφωνα με την Διεθνή Ένωση για τη
   Διατήρηση της Φύσης και των Φυσικών
   Πόρων αποτελεί έναν από τους 20 καρχαρίες
   της «Κόκκινης Λίστας» με τα είδη ζώων
   προς εξαφάνιση.^[20]

  [Επεξεργασία] Μόλυνση του Γάγγη

   Ο Γάγγης θεωρείται ένας από τους πιο
   μολυσμένους ποταμούς του κόσμου.^[21] Η
   μόλυνσή του επηρεάζει σχεδόν 400
   εκατομμύρια κατοίκους που ζουν στις
   όχθες του ποταμού^[22], αλλά και
   επηρεάζεται από αυτούς, καθώς,
   διασχίζοντας πυκνοκατοικημένες πόλεις,
   ανθρώπινα ρήματα διοχετεύονται σε
   αυτόν. Η μόλυνση ξεκινά σχεδόν από την
   αρχή του. Η εμπορική εκμετάλλευση του
   ποταμού, αύξησε την παρουσία του
   ανθρώπου σε αυτόν και μαζί και την
   μόλυνση του. Το νερό του, σε πολλά μέρη
   του, δεν είναι κατάλληλο ούτε για πόση,
   ούτε για κολύμβηση, καθώς εμφανίζει
   υψηλό κίνδυνο μόλυνσης, αλλά αυτό δεν
   εμποδίζει τους ανθρώπους που θεωρούν
   τον ποταμό ιερό και τα νερά του
   εξαγνιστικά να τον χρησιμοποιούν. Πάνω
   σε αυτό, υπάρχει η εξήγηση πως στο ποτάμι
   υπάρχει μεγάλο ποσοστό βακτηριοφάγων
   που εμποδίζουν την εξάπλωση των
   βακτηρίων και των ιών.^[23] Στο Βαρανάσι,
   πάντως, όπου γίνονται τελετουργικά μέσα
   στα νερά του ποταμού, όπως καύση των
   νεκρών ή τελετές καθαρισμού στα νερά
   του, αλλά ακόμα και απόθεση πτωμάτων
   μέσα σε αυτόν, υπολογίζεται πως τα νερά
   περιέχουν 60.000 κολοβακτηρίδια ανά 100 ml^[24],
   120 φορές πάνω από το όριο ασφαλείας για
   την ασφαλή κολύμβηση. Δισεκατομμύρια
   λύτρα λυμάτων απορρίπτονται καθημερινά
   στον ποταμό, καθώς οι μονάδες
   επεξεργασίας λυμάτων είναι ελάχιστες
   για να λειτουργούν αποτελεσματικά. Για
   τον λόγο αυτό η Παγκόσμια Τράπεζα έχει
   δανείσει στην Ινδία 1 δισεκατομμύριο
   δολάρια για ένα πρόγραμμα καθαρισμού
   του ποταμού.^[25]

[Επεξεργασία] Οικονομία

   [IMG]
   [IMG]
   Το Κανάλι του Γάγγη

   Για αιώνες, ο ποταμός αποτελεί σημαντικό
   στοιχείο της οικονομία της ευρύτερης
   περιοχής. Το νερό των ποταμών χρησιμεύει
   επίσης και στην καθημερινή χρήση των
   νοικοκυριών.

   Ο Γάγγης είναι στο μεγαλύτερό του μέρος
   πλωτός και στο παρελθόν χρησίμευσε στις
   μεταφορές στρατευμάτων κατά την
   διάρκεια πολέμων στην περιοχή. Η
   μεταφορά σε αυτόν γίνεται πια, πάνω από
   την περιοχή του Αλλαχαμπάντ, κατά κύριο
   λόγο με μικρά ιδιωτικά μέσα, ενώ στην
   περιοχή του Μπαγκλαντές, τις
   περισσότερες φορές, οι όποιες μεταφορές
   μέσω αυτού αφορούν κυρίως την μεταφορά
   αγροτικών προϊόντων. Η χρήση του ποταμού
   για τις μεταφορές ελαττώθηκε μετά την
   ανάπτυξη των σιδεροδρόμων στην περιοχή.
   Από τα μεγαλύτερα λιμάνια του Γάγγη
   ποταμού αποτελεί η πόλη της Καλκούτας,
   στην Δυτική Βεγγάλη, καθώς και οι πόλεις
   Μόγκλα, Μαρισάλ και Τσαντπούρ στο
   Μπαγκλαντές.

   Η περιοχή που ορίζεται από τους ποταμούς
   Ινδό και Γάγγη αποτελεί ένα από τα
   γονιμότερα μέρη της Γης. Κύριες
   καλλιέργειες της περιοχής είναι το ρύζι,
   το σιτάρι, οι φακές, τα ζαχαροκάλαμα ,
   διάφοροι ελαιώδεις σπόροι και οι
   πατάτες. Διάφοροι βάλτοι και λίμνες κατά
   μήκος του ποταμού παρέχουν επιπλέον
   δυνατότητες για την καλλιέργεια
   διαφόρων άλλων προϊόντων όπως φασόλια
   και σουσάμι. Η κατασκευή του Καναλιού
   του Γάγγη έδωσε ώθηση στην αγροτική
   παραγωγή. Το αρχικό κανάλι, που άνοιξε το
   1854, επεκτάθηκε νοτιότερα το 1878. Το αρχικό
   σκέλος βρίσκεται κατά μήκος του Γάγγη,
   ενώ το νεότερο (Κάτω Κανάλι του Γάγγη)
   κατά μήκος του Γιαμούνα. Η γεωργία στο
   Δέλτα του Γάγγη αποτελεί την κύρια πηγή
   εσόδων του μεγαλύτερου μέρους των
   κατοίκων του Μπαγκλαντές.

   [IMG]
   [IMG]
   Αλιευτικά στην περιοχή του Triveni Sangam, στo
   Αλλαχαμπάντ.

   Η αλιεία αποτελούσε πάντα μια σημαντική
   πηγή εσόδων για τους κατοίκους γύρω από
   τον ποταμό, καθώς ήταν πλούσιος σε ψάρια.
   Όμως πια σημαντικό πρόβλημα αποτελεί το
   μεγάλο μέγεθος της ρύπανσης του ποταμού,
   που έχει μειώσει πολύ τον πληθυσμό των
   ψαριών.

   Σημαντικά έσοδα για τους κατοίκους
   προκύπτουν και από τον τουρισμό, και
   ιδιαίτερα τον θρησκευτικό τουρισμό,
   καθώς τα νερά του Γάγγη διασχίζουν τις 3
   ιερές πόλεις, Χαριντβάρ, Αλλαχαμπάντ και
   Βαρανάσι. Η οικονομία αυτών των πόλεων
   βασίζεται στο προσκύνημα των πιστών. Η
   πόλη του Βαρανάσι αποτελεί σημαντικό
   τόπο και για τον Βουδισμό και τους
   Τζαϊνιστές. Στην πόλη βρίσκεται επίσης
   και το μεγαλύτερο πανεπιστήμιο της
   Ινδίας. Τα βόρεια τμήματα του ποταμού, τα
   οποία έχουν μικρότερο πλάτος αποτελούν
   επίσης τουριστικό προορισμό, καθώς
   προσφέρουν δυνατότητες για αθλητικές
   δραστηριότητες.

   Κατά μήκος του Γάγγη έχουν δημιουργηθεί
   διάφορα φράγματα. Τα μεγαλύτερα
   αποτελούν το Φράγμα Φαρράκα και το
   Φράγμα του Χαριμπάντ, αλλά υπάρχουν και
   μικρότερα φράγματα που εξυπηρετούν στην
   παραγωγή ηλεκτρικής ενέργειας. Η
   κατασκευή του Φράγματος του Χαριμπάντ
   είχε σαν σκοπό την άρδευση της περιοχής
   μέσω του Καναλιού του Γάγγη. Το Φράγμα
   του Φαρράκα, λίγο πριν τα σύνορα της
   Ινδίας με το Μπαγκλαντές, δημιουργήθηκε
   με σκοπό την παραγωγή ηλεκτρικής
   ενέργειας. Επίσης εξυπηρετεί την
   απρόσκοπτη τροφοδότηση με νερό του
   ποταμού Χουγκλί, ο οποίος περνά δίπλα
   από την Καλκούτα. Το φράγμα αυτό
   δημιούργησε, πάντως, αρκετά προβλήματα
   στο Μπαγκλαντές. Τους καλοκαιρινούς
   μήνες το νερό που φτάνει στο Μπαγκλαντές
   είναι αρκετά λιγότερο, ενώ θεωρείται πως
   το φράγμα παίζει αρνητικό ρόλο στις
   περιόδους των πλημμυρών, όπως στις
   καταστροφικές πλημμύρες του 1987 και του
   1988. ^[26]

   Επίσης στον ποταμό του Μπαγκιράτι, τον
   κύριο ποταμό που δημιουργεί τον Γάγγη,
   έχει δημιουργηθεί το φράγμα Τεχρί.
   Κύριος σκοπός του φράγματος είναι η
   ύδρευση του Νέου Δελχί.

[Επεξεργασία] Παραπομπές

    1. ↑ ^1,0 ^1,1 ^1,2 ^1,3 Know India - National River. Επίσημη
       ιστόσελίδα της Κυβέρνησης της Ινδίας
       (ανακτήθηκε 2010-05-28 )
    2. ↑ ^2,0 ^2,1 Ganges River ((Αγγλικά)) (PDF). TIME-SERIES
       ANALYSIS OF REMOTELY-SENSED SEAWIFS CHLOROPHYLL IN RIVER-INFLUENCED
       COASTAL REGIONS σελ. 126 (ανακτήθηκε 2010-05-28 )
    3. ↑ Prayags ((Αγγλικά)) (ανακτήθηκε 2010-05-28 )
    4. ↑ Marwah, Gyan. GANGES- A RIVER OF NO RETURN? ((Αγγλικά)).
       the-south-asian.com (ανακτήθηκε 2010-05-28 )
    5. ↑ ^5,0 ^5,1 ^5,2 ^5,3 ^5,4 Gomukh - The Origin ((Αγγλικά)).
       haridwar.nic.in (ανακτήθηκε 2010-05-28 )
    6. ↑ "UPPER GANGES CANAL" (στα (Αγγλικά)). Imperial Gazetteer
       of India. Οξφόρδη: Clarendon Press. 1908-1931. σελ. 138.
       http://dsal.uchicago.edu/reference/gazetteer/pager.html?objectid=DS405.1.I34_V12_144.gif.
    7. ↑ ^7,0 ^7,1 "INDIA: At the Three Rivers". TIME. 23/02/1948.
       http://www.time.com/time/magazine/article/0,9171,798222,00.html.
    8. ↑ FARAKKA BARRAGE PROJECT ((Αγγλικά)) (PDF)
       (ανακτήθηκε 2010-05-29 )
    9. ↑ BHAGIRATHA AND THE STORY OF GANGA (ανακτήθηκε 2010-05-29
       )
   10. ↑ Ganga Puja (ανακτήθηκε 2010-05-29 )
   11. ↑ Ganga Dussehra (ανακτήθηκε 2010-05-29 )
   12. ↑ HARIDWAR - In Scripturew and Tuday. Επίσημη σελίδα
       Χαριντβάρ (ανακτήθηκε 2010-05-29 )
   13. ↑ Allahabad. India Directory - Maps of India (ανακτήθηκε
       2010-05-29 )
   14. ↑ Lower Gangetic Plains moist deciduous forests (IM0120). WWF
       (ανακτήθηκε 2010-05-29 )
   15. ↑ Sundarbans freshwater swamp forests (IM0162). WWF
       (ανακτήθηκε 2010-05-29 )
   16. ↑ World Heritage Nominations - The Sundarbans. UNESCO
       (ανακτήθηκε 2010-05-29 )
   17. ↑ "BANGLADESH: Drop in tiger population signals environmental
       degradation". Reuters. 12 Αυγ. 2008.
       http://www.alertnet.org/thenews/newsdesk/IRIN/9e1e9102dcd14d8b33b7adaa33166764.htm.
       Ανακτήθηκε την 2010-05-29.
   18. ↑ Know India - National Animal. Επίσημη σελίδα
       Κυβέρνησης της Ινδίας (ανακτήθηκε
       2010-05-29 )
   19. ↑ Know India - National Aquatic Animal. Επίσημη σελίδα
       Κυβέρνησης της Ινδίας (ανακτήθηκε
       2010-05-29 )
   20. ↑ RED LIST - Glyphis gangeticus. IUCN (ανακτήθηκε
       2010-05-29 )
   21. ↑ Salemme, Elisabeth (22 Ιαν. 2007). "The World's Dirty Rivers".
       TIME. http://www.time.com/time/health/article/0,8599,1581251,00.html.
   22. ↑ Let's get investigative. Clean Ganga (ανακτήθηκε
       2010-05-29 )
   23. ↑ Crandall Hollick, Julian (16 Δεκ. 2006). "Mystery Factor Gives
       Ganges a Clean Reputation".
       http://www.npr.org/templates/story/story.php?storyId=17134270.
       Ανακτήθηκε την 2010-05-29.
   24. ↑ Veerbhadra Mishra on Ganga Action Plan (ανακτήθηκε
       2010-05-29 )
   25. ↑ "World Bank loans India $1bn for Ganges river clean up". BBC. 3
       Δεκ. 2009. http://news.bbc.co.uk/2/hi/south_asia/8392118.stm.
       Ανακτήθηκε την 2010-05-29.
   26. ↑ A Country Study: Bangladesh σελ. 306. Federal Research Division
       - Library of Congress (ανακτήθηκε 2010-05-29 )

[Επεξεργασία] Αναφορές

     * Alley, Kelly D. (2002). On the Banks of the Ganga: When Wastewater
       Meets a Sacred River. University of Michigan press. ISBN
       0-472-06808-3.
     * Alter, Stephen (October 2001). Sacred Waters: A Pilgrimage up the
       Ganges River to the Source of Hindu Culture. . Harcourt. ISBN
       0-15-100585-0.
     * Berwick, Dennison. A Walk Along the Ganges.
     * Darian, Steven G (1978). The Ganges in Myth and History. The
       University Press of Hawaii, Honolulu. ISBN 0-8248-0509-7.
     * Newby, Eric (1966). Slowly down the Ganges. ISBN 0-86442-631-3.
     * Hillary, Edmund (November 1980). From the Ocean to the Sky: Jet
       Boating Up the Ganges. Ulverscroft Large Print Books Ltd. ISBN
       0-7089-0587-0.
     * Singh, Vijay (1994). The River Goddess. Moonlight Publishing, London.

[Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το
   θέμα
   Γάγγης

     * Ganges in the Imperial Gazetteer of India, 1909
     * Bibliography on Water Resources and International Law. Peace Palace
       Library
     * Ganges as the River of India

                      Στο άρθρο αυτό έχει
                      ενσωματωθεί κείμενο από το
                      άρθρο Ganges της Αγγλόγλωσσης
   Wikipedia-logo.png Βικιπαίδειας, η οποία
                      διανέμεται υπό την GNU FDL και
                      την CC-BY-SA 3.0.
                      (ιστορικό/συντάκτες).

   Ανακτήθηκε από
   "http://el.wikipedia.org/wiki/%CE%93%CE%AC%CE%B3%CE%B3%CE%B7%CF%82"
   Κατηγορίες: Ποταμοί | Ινδία | Ποταμοί της
   Ινδίας | Μπανγκλαντές

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Alemannisch
     * አማርኛ
     * Aragonés
     * Ænglisc
     * العربية
     * Žemaitėška
     * Беларуская
     * Беларуская (тарашкевіца)
     * Български
     * भोजपुरी
     * বাংলা
     * བོད་ཡིག
     * Brezhoneg
     * Bosanski
     * Català
     * Česky
     * Cymraeg
     * Dansk
     * Deutsch
     * ދިވެހިބަސް
     * English
     * Esperanto
     * Español
     * Eesti
     * Euskara
     * فارسی
     * Suomi
     * Français
     * Gaeilge
     * Galego
     * ગુજરાતી
     * עברית
     * हिन्दी
     * Fiji Hindi
     * Hrvatski
     * Magyar
     * Հայերեն
     * Bahasa Indonesia
     * Íslenska
     * Italiano
     * 日本語
     * Basa Jawa
     * ქართული
     * ಕನ್ನಡ
     * 한국어
     * Къарачай-Малкъар
     * Latina
     * Lëtzebuergesch
     * Limburgs
     * Lietuvių
     * Latviešu
     * മലയാളം
     * मराठी
     * Bahasa Melayu
     * မြန်မာဘာသာ
     * नेपाली
     * नेपाल भाषा
     * Nederlands
     * ‪Norsk (nynorsk)‬
     * ‪Norsk (bokmål)‬
     * Occitan
     * Polski
     * پنجابی
     * Português
     * Română
     * Русский
     * संस्कृत
     * Sicilianu
     * Srpskohrvatski / Српскохрватски
     * Simple English
     * Slovenčina
     * Slovenščina
     * Српски / Srpski
     * Svenska
     * Kiswahili
     * தமிழ்
     * తెలుగు
     * Тоҷикӣ
     * ไทย
     * Türkmençe
     * Tagalog
     * Türkçe
     * Українська
     * اردو
     * Tiếng Việt
     * Winaray
     * 中文
     * Bân-lâm-gú
     * 粵語

     * Τελευταία τροποποίηση 17:20, 1 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
