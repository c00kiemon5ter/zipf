   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                           Σέρτζιο Λεόνε

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Ο Σέρτζιο Λεόνε (ιταλ. Sergio Leone) (3
   Ιανουαρίου, 1929 - 30 Απριλίου, 1989) ήταν ένας
   Ιταλός σκηνοθέτης. Έγινε γνωστός και
   έμεινε στην ιστορία για τα αποκαλούμενα
   «σπαγγέτι γουέστερν» του καθώς και για
   το χαρακτηριστικό τρόπο
   κινηματογράφησης του, όπου συχνά
   αντιπαραθέτει πολύ κοντινά πλάνα (close-ups)
   με μακρινές λήψεις (long shots).

[Επεξεργασία] Βιογραφία

   Γεννήθηκε και μεγάλωσε στη Ρώμη. Ο
   πατέρας του, Βιτσέντζο Λεόνε, ήταν από
   ένας τους πρώτους σκηνοθέτες του
   Ιταλικού κινηματογράφου (με το
   ψευδώνυμο Ρομπέρτο Ρομπέρτι) και η
   μητέρα του ηθοποιός. Άρχισε να δουλεύει
   στον κινηματογράφο σε ηλικία 18 ετών.
   Ξεκίνησε γράφοντας σενάρια στη δεκαετία
   του '50 για τα επονομαζόμενα «πέπλα»
   (ψευδοϊστορικά έπη χαμηλού
   προϋπολογισμού) που ήταν εξαιρετικά
   δημοφιλή εκείνη την εποχή. Παράλληλα
   εργάστηκε σαν βοηθός σκηνοθέτη σε
   γνωστές Χολιγουντιανές παραγωγές που
   γυρίστηκαν στα περίφημα στούντιο της
   Τσινετσιτά, μεταξύ των οποίων τα Κβο
   Βάντις (1951) και Μπεν Χουρ (1959).

   Το 1959 στη διάρκεια των γυρισμάτων της
   ταινίας Οι Τελευταίες Μέρες της
   Πομπηίας ο βασικός σκηνοθέτης Μάριο
   Μπονάρντ αρρώστησε βαριά και οι
   παραγωγοί ζήτησαν από το Λεόνε, που
   εργάζονταν σαν βοηθός σκηνοθέτη, να
   ολοκληρώσει την ταινία. Όταν δυο χρόνια
   αργότερα κλήθηκε να σκηνοθετήσει τον
   Κολοσσό της Ρόδου είχε ήδη την εμπειρία
   για να ανταποκριθεί στις απαιτήσεις
   τέτοιων παραγωγών.

   Στα πρώτα χρόνια της δεκαετίας του '60 η
   απήχηση των ιστορικών επών εκφυλίστηκε,
   ο Λεόνε εντούτοις είχε την τύχη να
   βρίσκεται ανάμεσα στους πρωτοπόρους που
   ασχολήθηκαν με το ανερχόμενο τότε είδος
   των γουέστερν. Η ταινία του Για Μια
   Χούφτα Δολάρια (Per un pugno di dollari, 1964) υπήρξε
   μια από τις πρώτες (και πολύ
   επιτυχημένες) προσπάθειες στο είδος του
   «σπαγγέτι γουέστερν». Βασισμένο στο
   Ιαπωνικό ιστορικό έπος του Ακίρα
   Κουροσάβα, Yojimbo (1961), προκάλεσε νομικές
   διαμάχες με τον Ιάπωνα δημιουργό. Έμεινε
   επίσης στην ιστορία ως η ταινία που
   καθιέρωσε τον Κλιντ Ίστγουντ, έναν
   άγνωστο μέχρι τότε τηλεοπτικό ηθοποιό,
   σαν παγκόσμιο αστέρα.

   Η ατμόσφαιρα της ταινίας, αποτέλεσμα εν
   μέρη του μικρού προϋπολογισμού και των
   Ισπανικών τοπίων που χρησιμοποιήθηκαν,
   παρουσίασε ένα τραχύ, βίαιο και ηθικά
   περίπλοκο όραμα της Αμερικανικής Δύσης,
   που αν και αποτελούσε φόρο τιμής στα
   παραδοσιακά Αμερικανικά γουέστερν,
   διαφοροποιούνταν σημαντικά από αυτά σε
   επίπεδο ιστορίας, πλοκής, διάθεσης και
   σκιαγράφησης των χαρακτήρων. Ο Λεόνε
   επάξια αναγνωρίζεται σαν ο αναμορφωτής
   του σύγχρονου γουέστερν δημιουργώντας
   ένα ρεύμα που επηρέασε όλα τα μελλοντικά
   γουέστερν αλλά και διαφορετικά είδη
   ταινιών. Στα κλασσικά γουέστερν οι ήρωες
   των ταινιών, καλοί και κακοί,
   παρουσιάζονταν πάντα ατσαλάκωτοι και
   καθαροί, ενώ η διαχωριστική γραμμή
   ανάμεσα στο ήθος του καθενός ήταν πάντα
   τονισμένη και ευδιάκριτη (με τη βοήθεια
   ακόμα και των ρούχων τους, οι καλοί
   φορούσαν πάντα άσπρο καπέλο, ενώ οι
   κακοί μαύρο). Οι χαρακτήρες του Λεόνε
   αντιθέτως υπήρξαν πολύ πιο "ρεαλιστικοί"
   και περίπλοκοι. Συνήθως ήταν
   μοναχικά-αντικοινωνικά όντα, που σπάνια
   πλένοταν ή ξυρίζονταν, έδειχναν
   βρώμικοι και είχαν βεβαρημένο παρελθόν.
   Ο αμφίσημος χαρακτήρας τους ανάλογα με
   τις περιστάσεις μετατρέπονταν από
   συμπονετικός και γενναιόδωρος σε
   βάρβαρο, κυνικά εγωιστή και
   καιροσκοπικό. Αυτή η αίσθηση ρεαλισμού
   επηρεάζει ακόμα και σήμερα τα γουέστερν
   που γυρίζονται. Πολλοί αποκάλεσαν
   ειρωνεία το γεγονός ότι ένας Ιταλός, που
   δεν μίλαγε Αγγλικά και δεν είχε ποτέ του
   αντικρίσει την Αμερικάνική Δύση μπόρεσε
   σχεδόν μεμιάς να αλλάξει για πάντα την
   αρχετυπική εικόνα του «καουμπόι».

   Οι δύο επόμενες ταινίες του, Μονομαχία
   στο Ελ Πάσο (1965) και Ο Καλός, Ο Κακός και ο
   Άσχημος (1966), ολοκλήρωσαν την τριλογία,
   με την κάθε μια να είναι εμπορικά πιο
   επιτυχημένη και τεχνικά αρτιότερη από
   την προηγούμενη. Τη μουσική και στις
   τρεις αυτές ταινίες υπογράφει ο
   παραγωγικότατος συμπατριώτης του Λεόνε
   και θρύλος σήμερα της μουσικής, Ένιο
   Μορικόνε. Ο Λεόνε είχε αναπτύξει έναν
   πολύ ιδιαίτερο τρόπο κινηματογράφησης
   γύριζοντας τις σκηνές των ταινιών του με
   υπόκρουση την μουσική του Μορικόνε. Οι
   περισσότεροι κριτικοί συμφωνούν ότι Ο
   Καλός, Ο Κακός και ο Άσχημος ήταν η
   κορυφαία ταινία της τριλογίας.

   Με εφαλτήριο την επιτυχία της τριλογίας
   του, το 1967 εκκλήθει στην Αμερική
   προκειμένου να σκηνοθετήσει αυτό που
   ήλπιζε να αποτελέσει το αριστούργημα
   του, το φιλόδοξο Κάποτε στη Δύση, για
   λογαριασμό της Paramount Pictures. Γυρισμένο ως
   επί το πλείστον σε Ισπανία και Ιταλία
   και εν μέρη στο Monument Valley της Γιούτα και
   με πρωταγωνιστές τους Χένρι Φόντα,
   Τσαρλς Μπρόνσον και Κλαούντια
   Καρντινάλε, αποτελούσε μια εκτεταμένη,
   συχνά βίαια και ονειρική φιλοσόφιση
   πάνω στη μυθολογία της Αμερικανικής
   Δύσης. Την ιστορία έγραψαν οι Μπερνάρντο
   Μπερτολούτσι και Ντάριο Αρτζέντο (με
   σημαντικές μετέπειτα καριέρες ως
   σκηνοθέτες) και το σενάριο υπέγραψε ο
   μακροχρόνιος φίλος και συνεργάτης του
   Λεόνε, Σέρτζιο Ντονάτι. Οι υπεύθυνου της
   Paramount ξαναμοντάρισαν το υλικό πριν τη
   διανομή του στις αίθουσες με αποτέλεσμα
   την εμπορική του αποτυχία στις Η.Π.Α.
   Στην Ευρώπη η ταινία έγινε επιτυχία και
   σήμερα θεωρείται από πολλούς ως η
   κορυφαία ταινία του δημιουργού.

   Τα επόμενα χρόνια ο Λεόνε σκηνοθέτησε
   την ταινία A Fistful of Dynamite (Giù la testa, 1971),
   έκανε την παραγωγή σε έναν μικρό αριθμό
   ταινιών και δημιούργησε βραβευμένα
   τηλεοπτικά σποτ. Είχε απορρίψει την
   πρόταση να σκηνοθετήσει το Νονό για χάρη
   μιας άλλης γκανγκστερικής ιστορίας που
   είχε συλλάβει μερικά χρόνια πριν.
   Αφιέρωσε περισσότερα από δέκα χρόνια σε
   αυτή την παραγωγή που βασίζονταν στο
   βιβλίο του Harry Grey, "The Hoods" και εξιστορούσε
   τη ζωή τεσσάρων εβραϊκής καταγωγής
   γκάνγκστερ στη Νέα Υόρκη της εποχής του
   μεσοπολέμου. Το Κάποτε στην Αμερική (1984)
   με πρωταγωνιστές τους Ρόμπερτ Ντε Νίρο
   και Τζέημς Γουντς ήταν ακόμα μια
   φιλοσοφική ματιά πάνω σε έναν
   Αμερικανικό μύθο, το ρόλο της απληστίας
   και της βίας στη δύσκολη συνύπαρξη τους
   με έννοιες όπως εθνική καταγωγή και
   φιλία. Για μία ακόμη φορά το τελικό
   αποτέλεσμα κρίθηκε υπερβολικά μεγάλο σε
   διάρκεια και πολύ δηκτικό για τα στάνταρ
   του στούντιο, με αποτέλεσμα την δραστική
   περικοπή σκηνών (για την Αμερικανική
   αγορά μόνο) και την εμπορική αποτυχία.
   Στον υπόλοιπο κόσμο η ταινία προβλήθηκε
   χωρίς περικοπές στην πλήρη διάρκεια της
   (4 ώρες) και αποτέλεσε τόσο εμπορική όσο
   και καλλιτεχνική επιτυχία.

   Τη χρονιά που πέθανε, το 1989, βρίσκονταν
   ήδη σε προχωρημένο στάδιο η
   προετοιμασία της επόμενης ταινίας του,
   ενός ιστορικού έπους που
   διαδραματίζονταν κατά τη διάρκεια της
   πολιορκίας του Λένινγκραντ στο Δεύτερο
   Παγκόσμιο Πόλεμο. Ο Λεόνε ήταν διαβόητος
   για την ακόρεστη όρεξη του, κάτι που τον
   οδήγησε στην παχυσαρκία, παράγοντας που
   πιθανότατα συντέλεσε στο θάνατο του από
   έμφραγμα του μυοκαρδίου.

   Αν και οι κριτικοί αρχικά δεν εκτίμησαν
   το έργο του, εξαιτίας της αρνητικής
   προκατάληψης απέναντι στα σπαγγέτι
   γουέστερν, σήμερα η αξία του Λέονε
   αναγνωρίζεται παγκοσμίως.

[Επεξεργασία] Φιλμογραφία

     * Οι Τελευταίες Μέρες της Πομπηίας (Gli
       ultimi giorni di Pompei, 1959) (Ο Λεόνε υπήρξε
       βοηθός σκηνοθέτη στη συγκεκριμένη
       ταινία, αλλά ανέλαβε την σκηνοθεσία
       όταν αρρώστησε ο βασικός σκηνοθέτης
       Mario Bonnard)
     * Ο Κολοσσός της Ρόδου (1961)
     * Για Μια Χούφτα Δολάρια (Per un pugno di dollari,
       1964)
     * Μονομαχία Στο Ελ Πάσο (Per qualche dollaro in piu,
       1965)
     * Ο Καλός, Ο Κακός και ο Άσχημος (Il buono, il
       brutto, il cattivo, 1966)
     * Κάποτε στη Δύση (C'era una volta il West, 1968)
     * A Fistful of Dynamite (Giù la testa, 1971)
     * Κάποτε στην Αμερική (C'era una volta in America,
       1984)

[Επεξεργασία] Εξωτερικοί Σύνδεσμοι

     * Ο Σέρτζιο Λεόνε στο Cine.gr
     * Ο Σερτζιο Λεόνε στην IMDb
     * Fistful-of-Leone.com
     * Senses of Cinema: Great Directors Critical Database
     * www.fistfulofwesterns.com A Fistful of Westerns
     * www.Spaghetti-western.net The Spaghetti Western Database
     * Photo

   Ανακτήθηκε από
   "http://el.wikipedia.org/wiki/%CE%A3%CE%AD%CF%81%CF%84%CE%B6%CE%B9%CE%BF_%CE%9B%CE%B5%CF%8C%CE%BD%CE%B5"
   Κατηγορίες: Γεννήσεις το 1929 | Θάνατοι το
   1989 | Ιταλοί σκηνοθέτες

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Aragonés
     * العربية
     * Български
     * বাংলা
     * Brezhoneg
     * Català
     * Česky
     * Dansk
     * Deutsch
     * English
     * Esperanto
     * Español
     * Euskara
     * فارسی
     * Suomi
     * Français
     * Gaeilge
     * Galego
     * עברית
     * Hrvatski
     * Magyar
     * Bahasa Indonesia
     * Italiano
     * 日本語
     * ქართული
     * 한국어
     * Lëtzebuergesch
     * Македонски
     * Монгол
     * Nederlands
     * ‪Norsk (bokmål)‬
     * Polski
     * Piemontèis
     * Português
     * Română
     * Русский
     * Sardu
     * Sicilianu
     * Simple English
     * Slovenčina
     * Српски / Srpski
     * Svenska
     * Kiswahili
     * Türkçe
     * 中文

     * Τελευταία τροποποίηση 07:06, 13 Νοεμβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
