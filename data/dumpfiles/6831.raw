   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                            Δομήνικος Θεοτοκόπουλος

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   El Greco
   El greco.JPG
   Αυτοπροσωπογραφία(;) (π. 1590-1600), Λάδι σε μουσαμά, 52,7x46,7 εκ., Νέα
   Υόρκη, Μητροπολιτικό Μουσείο
         Πραγματικό όνομα        Δομήνικος Θεοτοκόπουλος
              Γέννηση            1541 Κρήτη
              Θάνατος            7 Απριλίου 1614 Τολέδο, Ισπανία
            Εθνικότητα           Ελληνική
           Είδος Τέχνης          Ζωγραφική, γλυπτική, αρχιτεκτονική
       Καλλιτεχνικά ρεύματα      Μανιερισμός
                                 El Espolio (1577-9)
          Σημαντικά έργα         Η ταφή του κόμη Οργάθ (1586-8)
                                 Η Πέμπτη Σφραγίδα της Αποκαλύψεως (1608-14)

   Ο Δομήνικος Θεοτοκόπουλος (1541–7 Απριλίου 1614), γνωστός επίσης με τo
   ιταλικό προσωνύμιο El Greco^[i], δηλαδή ο Έλληνας, ήταν Kρητικός ζωγράφος,
   γλύπτης και αρχιτέκτονας της Ισπανικής αναγέννησης. Έζησε το μεγαλύτερο
   μέρος της ζωής του μακριά από την πατρίδα του, δημιουργώντας το κύριο σώμα
   του έργου του στην Ιταλία και στην Ισπανία. Εκπαιδεύτηκε αρχικά ως
   αγιογράφος στην Κρήτη, που αποτελούσε τότε τμήμα της ενετικής επικράτειας,
   και αργότερα ταξίδεψε στη Βενετία. Στην Ιταλία επηρεάστηκε από τους
   μεγαλύτερους δασκάλους της ιταλικής τέχνης, όπως τον Τιντορέτο και τον
   Τιτσιάνο, του οποίου υπήρξε μαθητής, υιοθετώντας στοιχεία από τον
   μανιερισμό. Το 1577 εγκαταστάθηκε στο Τολέδο, όπου έζησε μέχρι το τέλος
   της ζωής του και ολοκλήρωσε ορισμένα από τα πιο γνωστά έργα του.

   Υφολογικά, η τεχνοτροπία του Ελ Γκρέκο θεωρείται έκφραση της Βενετικής
   σχολής και του μανιερισμού όπως αυτός διαμορφώθηκε στο δεύτερο μισό του
   16ου αιώνα^[1]. Παράλληλα χαρακτηρίζεται από προσωπικά στοιχεία, προϊόντα
   της τάσης του για πρωτοτυπία, τα οποία όμως δεν βρήκαν μιμητές στην εποχή
   του, γεγονός που δεν ευνόησε και τη συνέχειά τους. Η μπαρόκ τεχνοτροπία
   που εκτόπισε τον μανιερισμό, αλλά και τα αμέσως μεταγενέστερα καλλιτεχνικά
   ρεύματα που δεν αντιμετώπισαν ευμενώς το ύφος του, είχαν ως αποτέλεσμα να
   αγνοηθεί το έργο του Γκρέκο τους επόμενους αιώνες. Στη διάρκεια του 20ού
   αιώνα, αναγνωρίστηκε ως πρόδρομος της μοντέρνας τέχνης που αξιοποίησε
   στοιχεία της Ανατολικής και Δυτικής παράδοσης, και το έργο του
   επανεκτιμήθηκε, διατηρώντας μέχρι σήμερα δεσπόζουσα θέση ανάμεσα στους
   μείζονες ζωγράφους όλων των εποχών.

   Πίνακας περιεχομένων

     • 1 Βιογραφία

          • 1.1 Νεανικά χρόνια
          • 1.2 Ιταλία
          • 1.3 Ισπανία

     • 2 Έργο

          • 2.1 Κρήτη και Ιταλία
          • 2.2 Τολέδο

     • 3 Κριτική θεώρηση

          • 3.1 Μεταθανάτια φήμη
          • 3.2 Επίδραση στον 20ό αιώνα

     • 4 Σημειώσεις
     • 5 Παραπομπές
     • 6 Βιβλιογραφία
     • 7 Εξωτερικοί Σύνδεσμοι

[Επεξεργασία] Βιογραφία

  [Επεξεργασία] Νεανικά χρόνια

   Ο Δομήνικος Θεοτοκόπουλος γεννήθηκε πιθανότατα το 1541 στον Χάνδακα^[ii],
   το σημερινό Ηράκλειο της Κρήτης, την εποχή της Βενετοκρατίας. Η ημερομηνία
   γέννησης του προκύπτει όχι από κάποιο επίσημο έγγραφο της εποχής αλλά με
   βάση μία ιδιόχειρη σημείωση του, σύμφωνα με την οποία το 1606 ήταν 65
   ετών. Ο πατέρας του, Γεώργιος Θεοτοκόπουλος, ήταν φοροσυλλέκτης και
   έμπορος. Για τη μητέρα του δεν διαθέτουμε πληροφορίες, ενώ άγνωστη
   παραμένει και η ταυτότητα μίας ενδεχόμενης πρώτης, Ελληνίδας συζύγου του.
   Είχε έναν μεγαλύτερο αδελφό, τον Μανούσο Θεοτοκόπουλο (1531-1604), ο
   οποίος ακολούθησε το επάγγελμα τού πατέρα τους.

   [IMG]
   [IMG]
   Η Κοίμηση της Παναγίας των Ψαριανών, περ. 1567, τέμπερα σε ξύλο, 61,4x45
   εκ., Ερμούπολη, Εκκλησία της Κοίμησης της Παναγίας

   Ο Θεοτοκόπουλος εκπαιδεύτηκε ως αγιογράφος, γεγονός που πιστοποιείται από
   ένα δημόσιο έγγραφο του 1563, ενώ θα πρέπει να μελέτησε από νεαρή ηλικία
   την αρχαία ελληνική και κλασική γραμματεία, κρίνοντας από την πλούσια
   βιβλιοθήκη^[iii] που κληροδότησε μετά το θάνατό του^[2]. To όνομα του
   πρώτου δασκάλου του δεν είναι γνωστό, αν και το όνομα του Ιωάννη Γριπιώτη
   (1516-69) έχει προταθεί^[1]. Στην Κρήτη, που από το 1211 αποτελούσε μέρος
   της ενετικής επικράτειας, οι ζωγράφοι και οι αγιογράφοι συνδύαζαν το
   βυζαντινό ιδίωμα με τις Δυτικές επιρροές, φιλοτεχνώντας φορητές κυρίως
   εικόνες και διαμορφώνοντας τη λεγόμενη «Κρητική σχολή». Στο Χάνδακα
   εργάζονταν κατά το 16ο αιώνα περίπου διακόσιοι ζωγράφοι, οργανωμένοι σε
   συντεχνίες σύμφωνα με τα ιταλικά πρότυπα. Ο Θεοτοκόπουλος εξοικειώθηκε από
   νωρίς με έργα καλλιτεχνών της Αναγέννησης που κυκλοφορούσαν στη
   βενετοκρατούμενη Κρήτη και από το 1563 εξασκούσε επίσημα το επάγγελμα του
   ζωγράφου. Η πληροφορία αυτή εκμαιεύεται από μία αναφορά στο όνομα του σε
   επίσημο έγγραφο της εποχής, στην οποία περιγράφεται ως δάσκαλος (maestro
   Domenigo)^[3]. Μία από τις πρώτες πληροφορίες που διαθέτουμε για κάποιο
   έργο του προέρχεται επίσης από άλλο έγγραφο του 1566, σύμφωνα με το οποίο
   δόθηκε στον Θεοτοκόπουλο άδεια για να πουλήσει με λαχνό μία εικόνα που
   εκτιμήθηκε στα 70 δουκάτα, ποσό ιδιαίτερα σημαντικό για την εποχή και
   ειδικότερα για έναν νέο καλλιτέχνη^[4]^[5].

   Με δεδομένο πως στην εποχή του συνυπήρχαν στην Κρήτη Ορθόδοξοι και
   Καθολικοί, παραμένει αμφιλεγόμενο σε ποιό από τα δόγματα αυτά ανήκε η
   οικογένειά του. Θεωρείται πιθανότερο πως ήταν ορθόδοξη^[5], εκδοχή που
   στηρίζεται σε μελέτες αρχειακών και νομικών εγγράφων, σύμφωνα με τις
   οποίες ένας θείος του ήταν ορθόδοξος ιερέας, ενώ το όνομα τού Δομήνικου
   Θεοτοκόπουλου δεν καταγράφεται στα αρχεία των βαφτίσεων της Καθολικής
   Εκκλησίας στην Κρήτη^[2]. Διαφορετικές πηγές κάνουν επίσης λόγο για πιθανή
   καταγωγή του από καθολική οικογένεια^[1]. Ορισμένοι μελετητές εκτιμούν πως
   ο Θεοτοκόπουλος ασπάστηκε αργότερα το καθολικό δόγμα, λαμβάνοντας υπόψη τη
   διαθήκη του, στην οποία ανέφερε πως υπήρξε «πιστός Καθολικός». Η διαθήκη
   αυτή έχει αμφισβητηθεί, συνυπολογίζοντας την υποχρέωση του να τη συντάξει
   σύμφωνα με τις επιταγές της Ιεράς Εξέτασης^[6].

  [Επεξεργασία] Ιταλία

   Με δεδομένο πως η Κρήτη ανήκε στην επικράτεια της Δημοκρατίας της
   Βενετίας, ήταν φυσιολογική η εγκατάστασή του στη Βενετία για τη συνέχιση
   των σπουδών του. Η ακριβής χρονολογία άφιξής του δεν είναι γνωστή, ωστόσο
   εκτιμάται πως εγκατέλειψε την Κρήτη το 1567^[iv]. Έζησε στη Βενετία
   περίπου μέχρι το 1570 επιχειρώντας να ακολουθήσει τα πρότυπα των
   καλλιτεχνών που κυριαρχούσαν στη καλλιτεχνική ζωή της πόλης, μεταξύ αυτών
   ο Τιτσιάνο και ο Τιντορέτο. Την ίδια περίοδο υιοθέτησε την τεχνική της
   ελαιογραφίας, ζωγραφίζοντας πλέον σε μουσαμά και εγκαταλείποντας το ξύλο.
   Ένα από τα έργα που αποτυπώνουν τη μετάβαση του Θεοτοκόπουλου από το
   βυζαντινό στο Δυτικό ιδίωμα είναι το Τρίπτυχο της Μοντένα (π. 1560-1565),
   το οποίο περιλαμβάνει στοιχεία εμφανώς εμπνευσμένα από τα πρότυπα που
   κυριαρχούσαν στην Ιταλία, συνυφασμένα με θέματα επηρεασμένα από την
   ελληνορωμαϊκή αρχαιότητα.^[7]

   [IMG]
   [IMG]
   Προσωπογραφία του Τζούλιο Κλόβιο, λάδι σε μουσαμά, 58x56 εκ., Νάπολη,
   Μουσείο Καποντιμόντε

   Το 1570 βρέθηκε στη Ρώμη, γεγονός που μας αποκαλύπτεται από σχετική
   επιστολή του ζωγράφου Τζούλιο Κλόβιο, μέσα από την οποία συστήνει τον
   Θεοτoκόπουλο στον προστάτη του, καρδινάλιο Αλεσάντρο Φαρνέζε,
   περιγράφοντάς τον ως έναν «νεαρό από τον Χάνδακα, μαθητή του Τιτσιάνο» και
   «σπάνιο ταλέντο στη ζωγραφική»^[8]. Πιθανά προκειμένου να ανταποδώσει την
   εξυπηρέτηση, ο Ελ Γκρέκο πραγματοποίησε μία ημίσωμη προσωπογραφία του
   Κλόβιο, η οποία αποτελεί και την παλαιότερη προσωπογραφία του που
   διασώζεται μέχρι σήμερα. Στη Ρώμη, ο Θεοτοκόπουλος, όπως και άλλοι
   διακεκριμένοι ζωγράφοι, ήρθε αντιμέτωπος με τον σκληρό ανταγωνισμό που
   επικρατούσε την εποχή εκείνη, την ίδια στιγμή που δέσποζε η παρουσία του
   Τιτσιάνο και εξακολουθούσε να ασκεί επίδραση το έργο του Μιχαήλ Άγγελου,
   έξι χρόνια μετά το θάνατό του. Η σχέση τού Γκρέκο με το έργο του
   τελευταίου παραμένει αμφιλεγόμενη. Σύμφωνα με μία ανεκδοτολογική αναφορά
   που δεν επιβεβαιώνεται, πρότεινε στον πάπα Πίο Ε' να φιλοτεχνήσει πάνω
   στην Δευτέρα Παρουσία του Μιχαήλ Άγγελου, έργο με το οποίο είχε
   διακοσμήσει την Καπέλα Σιξτίνα^[9]. Όταν αργότερα τού ζητήθηκε να εκφέρει
   την άποψή του για τον Μιχαήλ Άγγελο, ο Θεοτοκόπουλος απάντησε πως τον
   θεωρούσε έναν καλό άνθρωπο, ο οποίος όμως δεν γνώριζε να ζωγραφίζει^[10].
   Ο Φρανθίσκο Πατσέκο επίσης αναφέρει δυσμενή σχόλια του Γκρέκο για τον
   Μιχαήλ Άγγελο, κατά τη διάρκεια συνάντησής τους στο Τολέδο, λίγο πριν το
   θάνατο του^[11]. Από την άλλη πλευρά, η επίδραση που τού άσκησε θεωρείται
   δεδομένη. Οι προσωπογραφίες των Τιτσιάνο, Μιχαήλ Άγγελου, Κλόβιο και
   Ραφαήλ που φιλοτέχνησε στο έργο Η εκδίωξη των εμπόρων, έχουν ερμηνευτεί ως
   επιθυμία του να αποδώσει ένα φόρο τιμής σε αυτούς, αναγνωρίζοντας με τον
   τρόπο αυτό την αξία τους^[9]. Φαίνεται ωστόσο πως ο Γκρέκο έδειξε
   μεγαλύτερο ενδιαφέρον στο δυναμισμό του Κορέτζιο και την κομψότητα των
   έργων του Παρμιτζανίνο^[1]^[12].

   Στο Παλάτσο Φαρνέζε γνώρισε τον ουμανιστή βιβλιοθηκάριο του Φαρνέζε,
   Φούλβιο Ορσίνι, ο οποίος υπήρξε υποστηρικτής του Γκρέκο και στη συλλογή
   του βρέθηκαν αργότερα επτά έργα του. Δουλεύοντας στην υπηρεσία του
   Αλεσάντρο Φαρνέζε, δεν είχε σημαντικές ευκαιρίες να αναδείξει το ταλέντο
   του και ανέλαβε τελικά λίγες παραγγελίες. Το 1572 αποπέμφθηκε τελικά από
   το Παλάτσο Φαρνέζε, γεγονός που πιστοποιείται από μία επιστολή του
   Θεοτοκόπουλου, με ημερομηνία 6 Ιουλίου 1572, στην οποία διαμαρτύρεται για
   την άδικη εκδίωξή του από το παλάτι. Στις 18 Σεπτεμβρίου της ίδιας
   χρονιάς, κατέθεσε αίτηση για να γίνει μέλος της συντεχνίας ζωγράφων του
   Αγίου Λουκά, με το όνομα Domenico Greco, αποφασίζοντας προφανώς να
   ακολουθήσει σταδιοδρομία ανεξάρτητου και αυτόνομου καλλιτέχνη. Συνολικά,
   οι πίνακες που φιλοτέχνησε στην Ιταλία ακολούθησαν τα αναγεννησιακά
   πρότυπα του 16ου αιώνα στη Βενετία^[13], ειδικότερα σε ότι αφορά την
   απόδοση του φωτός ή την έμφαση στο χρώμα, παραμερίζοντας το βυζαντινό
   ιδίωμα και υιοθετώντας μία διαφορετική τεχνική^[14] και στοιχεία του
   μανιερισμού^[8].

  [Επεξεργασία] Ισπανία

   [IMG]
   [IMG]
   Το Μαρτύριο του Αγίου Μαυρίκιου (1580-82), λάδι σε μουσαμά, 448x301 εκ.,
   Εσκοριάλ, Μοναστηριακή Εκκλησία Αγίου Λαυρεντίου
   Ο Άγιος Μαυρίκιος απεικονίζεται στον πίνακα δύο φορές, σε πρώτο πλάνο
   στραμμένος προς το θεατή και στο αριστερό άκρο του πίνακα, δίπλα από την
   αποκεφαλισμένη μορφή.

   Το 1577 καταγράφεται η παρουσία του Γκρέκο στην Ισπανία, χωρίς να
   διαθέτουμε πολλές πληροφορίες για τις δραστηριότητές του την περίοδο
   1572-76 στην Ιταλία. Αρχικά εγκαταστάθηκε στη Μαδρίτη και αργότερα στο
   Τολέδο, πόλη που αποτελούσε τότε θρησκευτικό και πολιτικό κέντρο της
   Ισπανίας, με περίπου 62.000 κατοίκους το 1571^[15]. Εκεί δημιούργησε
   ορισμένα από τα πιο γνωστά έργα της ώριμης περιόδου του και γνώρισε την
   καθιέρωση. Στις πρώτες παραγγελίες που ανέλαβε ανήκαν τρία ρετάμπλ για την
   εκκλησία του Αγίου Δομήνικου και ο πίνακας Ο Διαμερισμός των Ιματίων του
   Χριστού (1577-79) που μεταφέρθηκε στο σκευοφυλάκιο του καθεδρικού ναού της
   πόλης. Συμμετείχε επίσης στο εικονογραφικό πρόγραμμα για το Ανάκτορο του
   Εσκοριάλ, το οποίο υπήρξε ενδεχομένως και ο κύριος λόγος για τον οποίο
   εγκαταστάθηκε στην Ισπανία^[13], επιδιώκοντας να κερδίσει την εύνοια του
   βασιλιά. Ο Φίλιππος Β' της Ισπανίας επέλεξε αρχικά το ζωγράφο Χουάν
   Φερνάντες δε Ναβαρέτε να διακοσμήσει την εκκλησία του Αγίου Λαυρεντίου,
   ωστόσο μετά το θάνατό του, ανέθεσε το έργο στον Θεοτοκόπουλο. Εκείνος
   ολοκλήρωσε το έργο Το Μαρτύριο του Αγίου Μαυρίκιου (1580-82), το οποίο
   όμως δεν ικανοποίησε το βασιλιά, με αποτέλεσμα να μην τοποθετηθεί στην
   εκκλησία του Εσκοριάλ, πιθανώς γιατί δεν ήταν συμβατός με το πνεύμα που
   επιζητούσε ο ίδιος να κυριαρχεί^[v]. Το γεγονός πως δεν κατάφερε να
   αποτελέσει μέλος τής βασιλικής αυλής, οδήγησε τελικά στη σύσφιξη των
   σχέσεών του με την πόλη του Τολέδου. Ο Παραβιθίνο τόνισε τη στενή σχέση
   του με την ισπανική πόλη, σε ένα σονέτο που συνέθεσε το 1614 προς τιμή τού
   Θεοτοκόπουλου, όπου αναφέρει πως «ζωή πήρε από την Κρήτη και χρωστήρες,
   πιο ωραία πατρίδα βρήκε στο Τολέδο, απ' όπου ξεκινά την αιωνιότητα να
   κατακτήσει διά του θανάτου»^[16]. Εκεί απέκτησε ένα γιο, τον Χόρχε Μανουέλ
   (Γεώργιος Εμμανουήλ), με την Χερόνιμα ντε λας Κουέβας (Doña Jerónima de
   Las Cuevas) ^[vi]. Συνεργάστηκε με αρκετούς παραγγελιοδότες, όπως τον
   μοναχό και καθηγητή ρητορικής Ορτένσιο Φέλιξ Παραβιθίνιο (1580-1633), το
   νομομαθή Χερόνιμο δε Θεβάγιος (1562-1644) ή τον φίλο του και λόγιο της
   εποχής Αντόνιο δε Κοβαρούμπιας (1524-1602).

   To 1586, ο ιερέας της ενορίας του Αγίου Θωμά, τού ανέθεσε την παραγγελία
   για τον πίνακα Η Ταφή του Κόμη Οργκάθ, που συνιστά μέχρι σήμερα ένα από τα
   δημοφιλέστερα έργα του. Στις σημαντικότερες παραγγελίες που ανέλαβε στο
   Τολέδο ανήκει επίσης ένα ρετάμπλ που φιλοτέχνησε για το Ίδρυμα της Doña
   María de Aragon στη Μαδρίτη, καθώς και η διακόσμηση του παρεκκλησίου του
   Αγίου Ιωσήφ (Capilla de San Jose), που προέβλεπε δύο θρησκευτικές
   συνθέσεις και δύο γλυπτά των Δαβίδ και Σολομώντα. Το εργαστήριο του
   γνώρισε μέγιστη ακμή κατά την περίοδο 1600-1607, ενώ συνεργάτης του υπήρξε
   από το 1597 και ο γιος του, το όνομα του οποίου αναφέρεται σε αρκετά
   έγγραφα της εποχής. Την περίοδο 1603-07, ο Χόρχε Μανουέλ ανέλαβε να
   φιλοτεχνήσει ορισμένα έργα που προορίζονταν για το νοσοκομείο Καριδάδ στο
   Ιγιέσκας, παραγγελία που οδήγησε τελικά σε μία οικονομική διαμάχη, καθώς
   οι παραγγελιοδότες δεν έμειναν ικανοποιημένοι από το αποτέλεσμα. Η
   τελευταία παραγγελία που ανέλαβε ο Θεοτοκόπουλος ήταν για το νοσοκομείο
   Ταβέρα του Τολέδου, για την οποία συνεργάστηκε με το γιο του. Πέθανε στις
   7 Απριλίου του 1614, πριν ολοκληρώσει το έργο και αρχικά θάφτηκε στην
   εκκλησία του Αγίου Δομήνικου στο Τολέδο. Το 1619, ο γιος του μετέφερε το
   λέιψανό του στην εκκλησία του Σαν Τορκουάτο, η οποία αργότερα
   κατεδαφίστηκε με αποτέλεσμα να χαθεί το φέρετρό του. Στην απογραφή που
   συνέταξε ο γιος του μετά το θάνατο τού Γκρέκο, αναφέρονταν 143
   ολοκληρωμένοι πίνακες, 45 γύψινα ή πήλινα προπλάσματα, 150 σχέδια, 30
   σχέδια για ρετάμπλ καθώς και 200 χαρακτικά έργα^[17].

[Επεξεργασία] Έργο

  [Επεξεργασία] Κρήτη και Ιταλία

   [IMG]
   [IMG]
   Τρίπτυχο της Μόντενα (κύρια όψη), περ. 1560-65, Τέμπερα σε ξύλο, 37 x 23,8
   εκ. (μεσσαίο φύλλο), 24 x 18 εκ. (πλάγια φύλλα), Μόντενα, Γκαλέρια
   Εστένσε.
   Το τρίπτυχο περιείχε στην κύρια όψη τρεις σκηνές, τη Στέψη του χριστιανού
   ιππότη, την Προσκύνηση των ποιμένων και τη Βάπτιση του Χριστού. Στην πίσω
   όψη ο Γκρέκο φιλοτέχνησε μία Άποψη του Όρους Σινά (παραλλαγή χαρακτικού
   τού Giovanni Battista Fontana), τον Ευαγγελισμό και την Επίπληξη προς τον
   Αδάμ και την Εύα. Τα τοπία που ζωγράφισε πάνω στο ξύλο με φωτεινά χρώματα
   παραπέμπουν σε έργα των Βενετσιάνων Δασκάλων.

   Στην πρώιμη δημιουργική περίοδο τού Γκρέκο ανήκουν τα έργα που φιλοτέχνησε
   στην Κρήτη και στη Βενετία, για πολλά από τα οποία είναι δύσκολο να
   καθοριστεί αν ολοκληρώθηκε στον Χάνδακα ή στην ιταλική πόλη. Η Κοίμηση της
   Παναγίας (π. 1567, Εκκλησία της Παναγίας των Ψαριανών), που ανακαλύφθηκε
   το 1983 στη Σύρο έχοντας μεταφερθεί εκεί πιθανότατα από Ψαριανούς εποίκους
   μετά την καταστροφή των Ψαρών, αποτελεί το πρώτο σωζόμενο έργο του με την
   υπογραφή του. Μαζί με τη φορητή εικόνα Ο ευαγγελιστής Λουκάς ζωγραφίζοντας
   την Παναγία (1560-67, Μουσείο Μπενάκη), αποτελούν σημαντική πηγή
   πληροφοριών για την τεχνοτροπία του νεαρού Θεοτοκόπουλου. Η τεχνική και το
   ύφος των εικόνων διαπνέονται από μεταβυζαντινά στοιχεία, χωρίς όμως να
   απουσιάζουν και πρωτότυπα χαρακτηριστικά, όπως η υποτυπώδης απόδοση της
   τρίτης διάστασης ή του προοπτικού βάθους και τα έντονα χρώματα. Τα μοτίβα
   της δυτικής τέχνης είναι περισσότερο εμφανή σε άλλα έργα της ίδιας
   περιόδου, όπως στην Προσκύνηση των Μάγων (1565-67, Μουσείο Μπενάκη) και
   κυρίως στο Τρίπτυχο της Μόντενα (1560-65, Galleria Estense).

   Στα τελευταία χρόνια παραμονής του στη Βενετία, ανήκει ο πίνακας Θεραπεία
   του Τυφλού (περ. 1565, Πινακοθήκη Δρέσδης), έργο που χαρακτηρίζεται από
   την επίδραση του Τιντορέτο, ως προς τη διάταξη των μορφών αλλά και την
   απόδοση των κτιρίων που φαίνονται στο βάθος^[18]. Σε άλλα έργα, όπως ο
   Μυστικός Δείπνος (περ. 1568, Εθνική Πινακοθήκη Μπολόνιας) είναι εμφανής η
   διάθεσή του να αναπαραστήσει με φυσικό τρόπο την κίνηση των σωμάτων και τη
   θέση τους στο χώρο^[1].

   Την περίοδο της παραμονής του στη Ρώμη, ο Γκρέκο εξασφάλισε την αναγνώρισή
   του κυρίως μέσα από το είδος της προσωπογραφίας, στο οποίο ξεχωρίζουν τα
   πορτρέτα που φιλοτέχνησε για τον Τζούλιο Κλόβιο (Μουσείο Καποντιμόντε,
   Νάπολη) και τον στρατιωτικό Βιτσέντζο Αναστάζι (Συλλογή Frick, Νέα Υόρκη).
   Ο πρώτος απεικονίζεται σε μία ημίσωμη σύνθεση, ενώ ο δεύτερος σε όρθια
   στάση, ντυμένος με την πανοπλία του, σε μία σύνθεση που προαναγγέλλει τα
   μεταγενέστερα έργα του Βελάσκεθ. Παράλληλα, ο Γκρέκο στράφηκε σε πιο
   φιλόδοξες συνθέσεις, με χαρακτηριστικό δείγμα την Εκδίωξη των εμπόρων από
   το ναό (1570-75, Ινστιτούτο Καλών Τεχνών Μινεάπολης). Πιθανότατα την ίδια
   περίοδο χρονολογείται και το έργο El soplón (Αγόρι που ανάβει κερί, π.
   1570, Μουσείο Καποντιμόντε), που διακρίνεται για το πρωτότυπο θέμα του, το
   οποίο υπήρξε μάλλον ασυνήθιστο την εποχή εκείνη. Πιθανότατα, ο
   Θεοτοκόπουλος εμπνεύστηκε το έργο διαβάζοντας μία αναφορά στη Φυσική
   Ιστορία τού Πλίνιου, σύμφωνα με την οποία ο ζωγράφος Αντίφιλος είχε
   επεξεργαστεί το ίδιο θέμα^[19].

  [Επεξεργασία] Τολέδο

   [IMG]
   [IMG]
   El Espolio – Ο διαμερισμός των ιματίων του Χριστού, 1577-9, λάδι σε
   μουσαμά, 285 x 173 εκ., Τολέδο, Καθεδρικός Ναός

   Μετά την άφιξή του στο Τολέδο, οι πρώτες παραγγελίες που ανέλαβε αφορούσαν
   τρία ρετάμπλ για τη μοναστηριακή εκκλησία του Αγίου Δομήνικου του Παλαιού
   (Santo Domingo el Antiguo) και μία ελαιογραφία με θέμα τον διαμερισμό των
   ιματίων του Χριστού, γνωστή ως El Espolio, για τον καθεδρικό ναό της
   πόλης. Τα ρετάμπλ υπήρξαν παραγγελία του Ισπανού αρχιδιάκου του καθεδρικού
   ναού τού Τολέδου, Διέγο δε Καστίγια, ο οποίος ανήκε στον κύκλο γνωριμιών
   τού Φαρνέζε. Για την εκκλησία του Αγίου Δομήνικου, ο Γκρέκο φιλοτέχνησε
   την Ανάληψη της Παναγίας (π. 1577, Ινστιτούτο Καλών Τεχνών, Σικάγο), έργο
   που πλαισιωνόταν από τις απεικονίσεις του Αγίου Ιωάννη του Βαπτιστή
   (1577-79, Santo Domingo el Antiguo), του Αγίου Ιωάννη του Ευαγγελιστή
   (1577-79, Santo Domingo el Antiguo), του Αγίου Βερνάρδου και του Αγίου
   Βενέδικτου. Το πρόγραμμα της εικονογράφησης περιλάμβανε ακόμα συνθέσεις με
   θέμα την Αγία Τριάδα (1577-79, Μουσείο Πράδο), την Προσκύνηση των
   Ποιμένων, τον Άγιο Ιερώνυμο, την Ανάληψη του Χριστού και τον Άγιο
   Ιλδεφόνσο. Η Ανάληψη της Παναγίας, που τοποθετήθηκε στο κεντρικό ρετάμπλ
   της αγίας τράπεζας, όπως και η Αγία Τριάδα, αναδεικνύουν την ικανότητα τού
   Γκρέκο να συνδυάζει στοιχεία από τον Τιτσιάνο και τον Μιχαήλ Άγγελο,
   παραδίδοντας τελικά μία πρωτότυπη σύνθεση^[1]. Εκτός από τα έργα
   ζωγραφικής, ανέλαβε επίσης το αρχιτεκτονικό σχέδιο των ρετάμπλ και άλλα
   διακοσμητικά στοιχεία τους.

   O Διαμερισμός των ιματίων του Χριστού υπήρξε το δεύτερο σημαντικό έργο που
   φιλοτέχνησε στο Τολέδο, για το οποίο οι εκπρόσωποι του καθεδρικού ναού
   εξέφρασαν αντιρρήσεις ως προς το περιεχόμενο του, που οδήγησαν σε
   περαιτέρω οικονομική διαφωνία με τον Γκρέκο, σχετικά με την αμοιβή του.
   Έχοντας ήδη αποκτήσει αναγνώριση, φιλοτέχνησε τον πίνακα Το μαρτύριο του
   Αγίου Μαυρίκιου (1580-82), έργο που χαρακτηρίζεται από μία αλλαγή ύφους,
   ειδικότερα σε ότι αφορά τον περιορισμό των ρεαλιστικών στοιχείων και την
   έμφαση στην πνευματική διάσταση της σκηνής^[20]. Ο Άγιος Σεβαστιανός
   (1577-78, Μουσείο Καθεδρικού Ναού τής Παλένθια), φιλοτεχνήθηκε περίπου το
   1577-8 και αποτέλεσε το πρώτο γυμνό σε φυσικό μέγεθος που ζωγράφισε,
   πιθανώς εμπνευσμένος από τον Λαοκόων, έργο της Ελληνιστικής περιόδου, στο
   Βατικανό. Στα τελευταία χρόνια της ζωής του, ο Θεοτοκόπουλος φιλοτέχνησε
   ένα ομώνυμο έργο (Λαοκόων, 1610-14, Εθνική Πινακοθήκη Ουάσιγκτον), που
   αποτελεί τον μοναδικό πίνακά του με θέμα από τη μυθολογία. Στη διάρκεια
   της δεκαετίας του 1580, ο Γκρέκο υιοθέτησε συχνά υπερβολικά χαρακτηριστικά
   στα έργα του, προκειμένου να αποδώσει υπερφυσικά στοιχεία, απομακρυνόμενος
   από τα αναγεννησιακά πρότυπα. Η Ταφή του κόμη Οργκάθ (1586-88, Άγιος Θωμάς
   Τολέδου) μαρτυρά την τάση αυτή και αποτελεί ένα από τα πιο γνωστά έργα του
   Γκρέκο, κατά πολλούς το σπουδαιότερο, που εκφράζει με τον καλύτερο τρόπο
   την μανιεριστική μέθοδο που ακολουθούσε ο Γκρέκο^[13]. Στα τέλη του 16ου
   αιώνα και στις αρχές του 17ου, ανέλαβε πολυάριθμες παραγγελίες, με
   σημαντικότερες εκείνες για το Ίδρυμα της Doña María de Aragon στη Μαδρίτη
   (1596-1600) και τo παρεκκλήσιο του Αγίου Θωμά στο Τολέδο (1597-9). Σε αυτή
   την περίοδο ανήκει και ο πίνακας «Έκσταση του Αγίου Φραγκίσκου» που
   εντοπίστηκε για πρώτη φορά από Πολωνούς ειδικούς το 1974 και η
   αυθεντικότητά του επιβεβαιώθηκε το 2009^[21]. Εντάσσεται σε μία σειρά
   συνθέσεων με κεντρικό πρόσωπο τον Άγιο Φραγκίσκο σε διάφορες σκηνές.

   [IMG]
   [IMG]
   Ταφή του κόμη του Οργάθ (1586-88), Λάδι σε μουσαμά, 480x360 εκ., Τολέδο,
   Άγιος Θωμάς
   O πίνακας περιλαμβάνει δύο διακριτές περιοχές. Στο κάτω μέρος της σύνθεσης
   απεικονίζεται η κηδεία του κόμη, ενώ στο άνω μέρος, που συμβολίζει τον
   παράδεισο, η ψυχή του μεταφέρεται από έναν άγγελο, έχοντας πάρει τη μορφή
   ενός παιδιού. Σύμφωνα με ένα θρύλο, τη στιγμή της ταφής τού κόμη
   εμφανίστηκαν ως εκ θαύματος ο Άγιος Στέφανος και ο Άγιος Αυγουστίνος. Έχει
   υποστηριχθεί πως ορισμένες μορφές του πίνακα απεικονίζουν επιφανείς
   προσωπικότητες του Τολέδου. Ειδικότερα, μία από τις μορφές στη δεξιά
   πλευρά του πίνακα ταυτίζεται με τον Αντόνιο δε Κοβαρούμπιας, συγκρίνοντας
   με την προσωπογραφία του, την οποία φιλοτέχνησε ο Γκρέκο το 1600.

   Ο Θεοτοκόπουλος διακρίθηκε τόσο σε θρησκευτικές συνθέσεις όσο και σε
   προσωπογραφίες. Διασώζεται ένας μεγάλος αριθμός προσωπογραφιών του,
   προσωπικοτήτων κυρίως του στενού περιβάλλοντός του, όπως του λόγιου
   Αντόνιο δε Κοβαρούμπιας (π. 1600, Μουσείο του Λούβρου), του μοναχού Φέλιξ
   Ορτένθιο Παραβιθίνο (π. 1610, Μουσείο Καλών Τεχνών της Βοστόνης), του
   ιατρού Ροδρίγο δε λα Φουέντε (π. 1585, Πράδο) και του δημοτικού συμβούλου
   και νομομαθή Χερόνιμο δε Θεβάγιος (π. 1610, Πράδο). Σπανιότερα είναι τα
   πορτρέτα που φιλοτέχνησε για προσωπικότητες που κατείχαν δημόσια αξιώματα.
   Ανάμεσα σε αυτά ξεχωρίζει η Προσωπογραφία του Καρδινάλιου (π. 1600,
   Μητροπολιτικό Μουσείο Νέας Υόρκης), έργο για το οποίο ο Γκρέκο οδηγήθηκε
   ενώπιον της Ιεράς Εξέτασης, εξαιτίας της – ασυνήθιστης για την εποχή –
   επιλογής του να ζωγραφίσει τον ιερωμένο (πιθανότατα πρόκειται για τον
   Φερνάνδο Νίνιο δε Γκεβάρα) φορώντας γυαλιά. Ο Θεοτοκόπουλος είχε σημαντική
   συνεισφορά στην ισπανική προσωπογραφία, αποτελώντας πρότυπο για τον
   Ντιέγκο Βελάσκεθ^[1].

   Διασώζονται μόλις τρεις τοπιογραφίες του Γκρέκο, οι δύο από τις οποίες
   απεικονίζουν το Τολέδο. Ο πίνακας Άποψη του Τολέδου (1595-99,
   Μητροπολιτικό Μουσείο Νέας Υόρκης) φανερώνει την χαρακτηριστική τάση του
   να μην εστιάζει τόσο στην ακρίβεια της τοπιογραφίας όσο στη δραματοποίησή
   της. Ο Γκρέκο επέλεξε να απεικονίσει μόνο το ανατολικό τμήμα της πόλης,
   ενώ δεν δίστασε να τροποποιήσει τη θέση κτιρίων της, προκειμένου να
   ικανοποιήσει τις ανάγκες του στη σύνθεση. Το έργο Άποψη και χάρτης του
   Τολέδου (1610-14, Σπίτι και Μουσείο Γκρέκο) χαρακτηρίζεται επίσης ως μία
   περισσότερο συμβολική παρά πιστή απεικόνιση της ισπανικής πόλης^[22].
   Σύμφωνα με μία επιγραφή που χάραξε ο ίδιος στον πίνακα, ζωγράφισε το
   νοσοκομείο του Αγίου Ιωάννη του Βαπτιστή πάνω σε ένα σύννεφο, σε πρώτο
   πλάνο, προκειμένου να φαίνεται καλύτερα.

[Επεξεργασία] Κριτική θεώρηση

  [Επεξεργασία] Μεταθανάτια φήμη

   Κατά τη διάρκεια της ζωής του, το έργο του εκτιμήθηκε και προωθήθηκε
   περισσότερο από τους λόγιους, ουμανιστές και διανοούμενους και λιγότερο
   από το καλλιτεχνικό κατεστημένο^[23]. Αργότερα, αγνοήθηκε για μία περίοδο
   περίπου τετρακοσίων ετών. Δεν υπήρξαν μιμητές του, καθώς μόνο ο γιος του
   φρόντισε για την αναπαραγωγή ορισμένων από τις πιο γνωστές συνθέσεις του.
   Στη διάρκεια του 16ου και 17ου αιώνα, ο Γκρέκο τοποθετούνταν στην Ιταλική
   σχολή, έχοντας τη φήμη ενός ζωγράφου με τάσεις εκκεντρικότητας, στην
   προσπάθειά του να πρωτοτυπήσει, αλλά και με περιφρόνηση απέναντι στους
   καθιερωμένους κανόνες^[1]. Για αρκετούς ιστορικούς, η τέχνη του Γκρέκο
   συνδέθηκε με το πνεύμα της Αντιμεταρρύθμισης, θεώρηση που συγκρούεται ή
   συμπληρώνεται με άλλες ερμηνείες, κυρίως Ελλήνων μελετητών του, που
   τονίζουν τη σημασία των βυζαντινών στοιχείων στην τέχνη του. Άλλοι
   ερευνητές, με βάση τις γραπτές σημειώσεις του Γκρέκο^[vii], τονίζουν
   περισσότερο την εικόνα ενός ζωγράφου με φιλοσοφικές αναζητήσεις
   (συνδεόμενο ειδικότερα με τις νεοπλατωνικές ιδέες), αποκομμένος από τα
   θρησκευτικά ζητήματα της εποχής και απασχολούμενος κυρίως με αισθητικά
   προβλήματα, σε σχέση με την διερεύνηση και απόδοση του φυσικού κόσμου μέσα
   από τη ζωγραφική^[1].

   Η τέχνη του Θεοτοκόπουλου ήταν αρκετά προσωπική και αυτόνομη, έτσι ώστε να
   μην ευνοηθεί η «συνέχειά» της, ενώ καθοριστικό ρόλο σε αυτό διαδραμάτισε
   και η νέα μπαρόκ τεχνοτροπία που εκτόπισε τον μανιερισμό του 16ου αιώνα,
   με αποτέλεσμα το έργο του Γκρέκο να είναι ελάχιστα γνωστό κατά την περίοδο
   του μπαρόκ. Στη διάρκεια του 17ου αιώνα, υπό την άνθιση του κλασικισμού,
   και στις αρχές του 18ου, οι πίνακές του θεωρούνταν «υπερβολικοί» και
   «επιτηδευμένοι»^[23], ενώ η εκκεντρικότητά του συχνά ταυτίστηκε με
   ενδεχόμενη «παραφροσύνη»^[1]. Αργότερα, κατά την περίοδο του ρομαντισμού,
   τα έργα του επανεξετάστηκαν. Για τον Γάλλο ποιητή Θεόφιλο Γκωτιέ – έναν
   από τους πρώτους που εξέφρασαν θαυμασμό για το ύστερο έργο του Γκρέκο –
   θεωρήθηκε πρόγονος του ρομαντικού κινήματος στην αναζήτηση του παράδοξου ή
   του ακραίου. Οι κριτικοί τέχνης Zacharie Astruc και Paul Lefort, συνέβαλαν
   επίσης στην προώθηση ενός νέου ενδιαφέροντος για τον Θεοτοκόπουλο, την
   ίδια στιγμή που Ισπανοί ζωγράφοι στο Παρίσι υιοθετούσαν την τεχνοτροπία
   του ^[24]. Από τους πρωταγωνιστές αυτής της τάσης υπήρξε ο Ιγνάσιο
   Θουλοάγα (1870-1945), καλλιτέχνης βασκικής καταγωγής, ο οποίος αντέγραφε
   έργα του Γκρέκο που βρίσκονταν στο Πράδο^[23]. Στην Ισπανία, εκπρόσωποι
   του ιμπρεσιονισμού και του συμβολισμού, ανανέωσαν το ενδιαφέρον για το
   έργο τού Γκρέκο, το οποίο ερμήνευσαν ως προδρομικό εκείνου τού Βελάσκεθ.

   [IMG]
   [IMG]
   Προσωπογραφία του Χόρχε Μανουέλ Θεοτοκόπουλου, 1600-5, λάδι σε μουσαμά, 74
   x 51,5 εκ., Σεβίλλη, Μουσείο Καλών Τεχνών

   Το 1908 ολοκληρώθηκε ο πρώτος αναλυτικός κατάλογος έργων του, από τον
   Ισπανό ιστορικό τέχνης Manuel Bartolomé Cossío. Με την άνθιση του
   εξπρεσιονισμού κατά τις αρχές του 20ού αιώνα, το έργο του Γκρέκο θεωρήθηκε
   προδρομικό τού ρεύματος αυτού και σταδιακά επανεξετάστηκε αποκτώντας
   τελικά την εξέχουσα θέση που διατηρεί ως σήμερα στην ιστορία της τέχνης. Ο
   ιστορικός και κριτικός τέχνης Ιούλιος Μάγιερ-Γκρέφε, κατέγραψε τις
   εντυπώσεις του από το έργο τού Γκρέκο, κατά την επίσκεψή του στην Ισπανία
   το 1909, αναγνωρίζοντας σε αυτό μοντέρνα στοιχεία^[25]. Την ίδια αντίληψη
   εξέφρασε και ο κριτικός Roger Fry, θεωρώντας τον Γκρέκο «όχι μόνο
   μοντέρνο, αλλά αρκετά βήματα μπροστά»^[26]. Στις αρχές του 20ου αιώνα,
   υποστηρίχθηκε πως το ύφος που χαρακτηρίζει τα έργα της ύστερης περιόδου
   του ήταν αποτέλεσμα αστιγματισμού από τον οποίο έπασχε, άποψη που είναι
   μάλλον εσφαλμένη^[viii].

  [Επεξεργασία] Επίδραση στον 20ό αιώνα

   [IMG]
   [IMG]
   Η Πέμπτη Σφραγίδα της Αποκαλύψεως (1608-14, λάδι σε μουσαμά, 222,3 x 193
   εκ., Νέα Υόρκη, Μητροπολιτικό Μουσείο.
   Ο Γκρέκο δεν πρόλαβε να ολοκληρώσει τον πίνακα, που προοριζόταν για το
   νοσοκομείο Ταβέρα. Μοτίβα του έργου χρησιμοποιήθηκαν αργότερα από τον
   Πικάσο για τον πίνακα Δεσποινίδες της Αβινιόν.

   Εκτός από τους ιστορικούς της τέχνης και τους μελετητές τού έργου του,
   σημαντικό ρόλο στην επανεξέταση του διαδραμάτισαν επίσης ζωγράφοι του 20ου
   αιώνα, μέσα από το έργο τους. Ο Πωλ Σεζάν, πρόδρομος του κυβισμού, υπήρξε
   ένας από τους πρώτους καλλιτέχνες που υιοθέτησε κοινά στοιχεία με τον
   Θεοτοκόπουλο, όπως η επιμήκυνση των μορφών. To έργο του Πάμπλο Πικάσο
   χαρακτηρίζεται επίσης από αρκετές αναφορές στον Γκρέκο, τον «πατέρα του»
   στη ζωγραφική όπως ο ίδιος τόνιζε^[27]. Ορισμένα σχέδια και πίνακες της
   πρώιμης περιόδου του, μιμούνται το ιδίωμα του Θεοτοκόπουλου, ενώ ιδιαίτερα
   εμφανής είναι η επίδραση του κατά την «μπλε περίοδο» τού Πικάσο^[28]. Ο
   πίνακας Η ταφή του Κασαχέμας (1901, Μουσείο Μοντέρνας Τέχνης Παρισιού) τού
   Ισπανού ζωγράφου είναι εμπνευσμένος από την Ταφή του Κόμη Οργκάθ, ενώ και
   οι Δεσποινίδες της Αβινιόν (1907, MoMA) αντλούν μοτίβα από τον πίνακα Η
   Πέμπτη Σφραγίδα της Αποκαλύψεως τού Γκρέκο^[29]. Κατά τη δεκαετία του
   1940, όταν ο Πικάσο ολοκλήρωσε μία σειρά πινάκων που αποτελούσαν
   παραλλαγές γνωστών έργων, φιλοτέχνησε επίσης την Προσωπογραφία ζωγράφου
   (1950, Συλλογή Angela Rosengart), έργο που αποτελεί τη δική του εκδοχή για
   την Προσωπογραφία του Χόρχε Μανουέλ Θεοτοκόπουλου (1600-05) τού Γκρέκο.

   Για τους εξπρεσιονιστές, σημείο επαφής με τον Γκρέκο αποτέλεσαν οι
   επιμήκεις μορφές του, ενώ ο Φραντς Μαρκ έγραψε για το «μεγαλείο αυτού τού
   μεγάλου δασκάλου», το οποίο θεωρούσε συνδεδεμένο με τις ιδέες της ομάδας
   του Γαλάζιου Καβαλάρη^[30]. Επίδραση από τον Γκρέκο δέχθηκε επίσης ο
   Τζάκσον Πόλοκ (1912-56), ένας από τους κυριότερους εκπροσώπους του
   αφηρημένου εξπρεσιονισμού, κυρίως στα πρώιμα έργα του. Μέχρι το 1943, ο
   Πόλοκ είχε ολοκληρώσει περισσότερα από 60 σχέδια ζωγραφικής βασισμένα σε
   συνθέσεις του Γκρέκο, ενώ γνωρίζουμε πως διέθετε στη συλλογή του
   αναπαραγωγές έργων του, καθώς και τρία βιβλία για τον Έλληνα ζωγράφο^[31].
   H προσωπικότητα και το έργο τού Θεοτοκόπουλο ενέπνευσαν επίσης
   φυσιογνωμίες της λογοτεχνίας. O ποιητής Ράινερ Μαρία Ρίλκε ήρθε σε επαφή
   με το έργο του κατά τη διάρκεια ενός ταξιδιού του στην Ισπανία το 1912,
   ενώ τα ποιήματά του Himmelfahrt Mariae I-II θεωρούνται βασισμένα στην
   Άμωμη Σύλληψη (1607-13, Μουσείο Σάντα Κρουθ) του Γκρέκο^[32]. Ο Νίκος
   Καζαντζάκης, στο αυτοβιογραφικό του έργο Αναφορά στον Γκρέκο, επίσης
   εξέφρασε με το δικό του τρόπο το θαυμασμό που έτρεφε για το έργο τού
   Γκρέκο.

[Επεξεργασία] Σημειώσεις

   [IMG]
   [IMG]
   «Δομήνικος Θεοτοκόπουλος ἐποίει». Υπογραφή του Θεοτοκόπουλου.

   i. ^^  Ο Θεοτοκόπουλος παραμένει γνωστός με το προσωνύμιο «Eλ Γκρέκο» ("El
   Greco"), δηλαδή «ο Έλληνας», που τού δόθηκε στην Ιταλία σύμφωνα με τη
   διαδεδομένη πρακτική της εποχής να δίνονται ονόματα βασισμένα στον τόπο
   καταγωγής. Το άρθρο "El" προέρχεται ενδεχομένως από τη βενετική διάλεκτο ή
   από τα ισπανικά^[13]. Το αντίστοιχο προσωνύμιο στην ισπανική γλώσσα θα
   ήταν «Ελ Γκριέγκο» ("El Griego"). Στην Ιταλία και στην Ισπανία, ήταν
   γνωστός ως "Dominico Greco", δηλαδή Δομήνικος ο Έλληνας, ενώ το προσωνύμιο
   Ελ Γκρέκο επικράτησε μετά το θάνατό του^[4]. Ο ίδιος υπέγραφε ως
   «Δομήνικος Θεοτοκόπουλος», τονίζοντας την Ελληνική καταγωγή του.

   ii. ^^  Υπάρχει διχογνωμία σχετικά με τη γενέτειρα του Θεοτοκόπουλου. Οι
   περισσότεροι μελετητές θεωρούν πως ο Χάνδακας υπήρξε ο τόπος γέννησής
   του^[2]^[33]. Σύμφωνα με μία άλλη εκδοχή γεννήθηκε στο Φόδελε. Οι κάτοικοι
   τού χωριού εκφράζουν την άποψη πως ο Θεοτοκόπουλος ισχυριζόταν ότι
   προερχόταν από το Ηράκλειο διότι ήταν η πλησιέστερη στο Φόδελε γνωστή πόλη
   της εποχής^[34].

   iii. ^^  Σύμφωνα με την απογραφή των υπαρχόντων του, όπως συντάχθηκε από
   τον γιο του, Χόρχε Μανουέλ, ο Θεοτοκόπουλος διέθετε 27 ελληνικά βιβλία
   φιλοσοφίας, λογοτεχνίας και θρησκευτικού περιεχομένου, 67 ιταλικά βιβλία,
   17 ισπανικά βιβλία, καθώς και 19 βιβλία αρχιτεκτονικής^[17].

   iv. ^^  Σύμφωνα με έρευνα σε αρχειακά έγγραφα, ο Θεοτοκόπουλος παρέμεινε
   στο Χάνδακα τουλάχιστον μέχρι τις 26 Δεκεμβρίου του 1566, καθώς τότε
   χρονολογείται έγγραφο που αναφέρει πως του δόθηκε άδεια για την πώληση του
   πίνακα Η Βάφτιση του Χριστού, η αξία του οποίου εκτιμήθηκε στα 70 δουκάτα
   από δύο καθιερωμένους καλλιτέχνες, ένας εκ των οποίων ήταν ο Γεώργιος
   Κλόντζας^[5]. Από άλλη επιστολή, που χρονολογείται στις 18 Αυγούστου 1568
   και αναφέρει πως ο Θεοτοκόπουλος έστειλε σχέδια στον Κρητικό χαρτογράφο
   Γεώργιο Σιδέρη (ή Καλαποδά), θεωρείται δεδομένο πως βρισκόταν την εποχή
   εκείνη στη Βενετία.

    Γύριζα όλη μέρα στα στενά δρομάκια του Τολέδου, οσμιζόμουν θειάφι, σαν
    να 'χε πέσει κεραυνός, σαν να 'χε διαβεί λιόντας και μύριζε θεριό ο
    αγέρας, τρεις και πάνω αιώνες ύστερα από το πέρασμά σου. Τι τρομάρα, τι
    χαρά να περπατάς και να νιώθεις μία μεγάλη ψυχή να καταχτυπάει τα φτερά
    της από πάνω σου!
    —Νίκος Καζαντζάκης, Αναφορά στον Γκρέκο^[35]

   v. ^^  O χρονικογράφος Χοσέ δε Σιγουένθα κατέγραψε την πορεία των εργασιών
   στο Εσκοριάλ και τις απαιτήσεις του Φιλίππου Β', γράφοντας: «Οι άγιοι
   πρέπει να είναι έτσι ζωγραφισμένοι ώστε βλέποντας τους, ο πιστός να έχει
   τη διάθεση να προσευχηθεί». Για το έργο του Γκρέκο σχολίασε ειδικότερα:
   «Το έργο δεν ικανοποίησε τη Μεγαλειότητά Του. Δεν είναι παράδοξο, αφού
   λίγοι ήταν αυτοί που τους άρεσε, παρόλο ότι η καλλιτεχνική αξία του έργου
   και του ζωγράφου δεν αμφισβητούνται»^[36].

   vi. ^^  Ο Γκρέκο δεν παντρεύτηκε την Χερόνιμα ντε λας Κουέβας, ωστόσο
   αναγνώρισε τον Χόρχε Μανουέλ και συμπεριέλαβε την ίδια στη διαθήκη του.
   Πιστεύεται ότι η επιλογή του να μην παντρευτεί ίσως να οφείλεται στην
   εμπειρία ενός αποτυχημένου γάμου στη διάρκεια των νεανικών του
   χρόνων^[13].

   vii. ^^  Τα γραπτά κείμενα του Θεοτοκόπουλου για τη ζωγραφική ή την
   αρχιτεκτονική δεν δημοσιεύτηκαν και τα χειρόγραφά του δεν διασώζονται. Οι
   ιδέες του πάνω σε αισθητικά ζητήματα είναι γνωστές κυρίως μέσα από τα
   ιδιόχειρα σχόλιά του στην έκδοση των Βίων του Τζόρτζιο Βαζάρι και
   αντανακλούν τις θεωρίες του μανιερισμού^[37]. O Γκρέκο εκφράζει ειρωνικά
   τις αντιδράσεις του στις εκτιμήσεις και τους ισχυρισμούς της κριτικής της
   τέχνης τής εποχής του, επιδεικνύοντας παράλληλα βαθιά γνώση για την
   ιταλική ζωγραφική^[38].

    Ανακάλυψα έναν μεγάλο, έναν απίστευτα προικισμένο καλλιτέχνη, τον
    Γκρέκο. Έναν σύγχρονο του Ρέμπραντ, και όμως τόσο κοντινό μας.
    —Julius Mayer-Graefe, Spaniche Reise (1910)

   viii. ^^  Η άποψη περί αστιγματισμού του Γκρέκο έχει υποστηριχθεί από
   μελετητές του έργου του και ιστορικούς της τέχνης. Σύμφωνα με τον καθηγητή
   Stuart Anstis του τμήματος Φυσιολογίας στο Πανεπιστήμιο της Καλιφόρνιας,
   ακόμα και αν έπασχε από αστιγματισμό, «θα προσαρμοζόταν και οι μορφές του,
   φιλοτεχνημένες είτε από μνήμης είτε ζωντανά, θα είχαν φυσιολογικές
   διαστάσεις. Οι επιμήκεις μορφές του ήταν καλλιτεχνική έκφραση και όχι
   σύμπτωμα της όρασής του»^[39]. Από τον πίνακα Άποψη και χάρτης του Τολέδο
   (1610-14, Μουσείο Γκρέκο Τολέδου), που ανήκει επίσης στα έργα τής
   τελευταίας περιόδου του, προκύπτει επίσης πως η όρασή του δεν ήταν ασθενής
   ή προβληματική^[40].

[Επεξεργασία] Παραπομπές

    1. ↑ ^1,0 ^1,1 ^1,2 ^1,3 ^1,4 ^1,5 ^1,6 ^1,7 ^1,8 ^1,9 Fernando
       Marias:'Greco, El', The Grove Art Online, Oxford University Press, 8
       Ιανουαρίου 2007
    2. ↑ ^2,0 ^2,1 ^2,2 Λαμπράκη-Πλάκα, 41
    3. ↑ Ν. Παναγιωτάκης, Η κρητική περίοδος της ζωής του Δομήνικου
       Θεοτοκοπούλου
    4. ↑ ^4,0 ^4,1 R. Cormack, M. Vassilaki, The Baptism of Christ new light
       on early El Greco, Apollo Magazine
    5. ↑ ^5,0 ^5,1 ^5,2 Μ. Scholz-Hänsel, 8
    6. ↑ A.Κ. Ηλιάδη, Η ζωή και το έργο του Δομήνικου Θεοτοκόπουλου,
       ανακτήθηκε 6 Ιανουαρίου 2007.
    7. ↑ Pallucchini, Rodolfo (March 7, 1937). "II Polittico del Greco della
       R. Gallena Estense e la Formazione dell'Artista". Gazzetta dell'
       Emilia 13: 171–178.
    8. ↑ ^8,0 ^8,1 Λαμπράκη-Πλάκα, 42.
    9. ↑ ^9,0 ^9,1 Μ. Scholz-Hänsel, 20.
   10. ↑ Λαμπράκη-Πλάκα, σελ. 47-49.
   11. ↑ A. Braham, Two Notes on El Greco and Michelangelo, The Burlington
       Magazine, Vol. 108, No. 759 (Jun., 1966), 307-310.
   12. ↑ R.C. Morris, "El Greco: The Master and the Myth", International
       Herald Tribune, 17 Ιουλίου 1999
   13. ↑ ^13,0 ^13,1 ^13,2 ^13,3 ^13,4 Greco, El. (2007). Encyclopædia
       Britannica.
   14. ↑ Μ. Scholz-Hänsel, 12.
   15. ↑ Λαμπράκη-Πλάκα, 43-44 και M. Scholz-Hänsel, 57.
   16. ↑ M. Scholz-Hänsel, 83.
   17. ↑ ^17,0 ^17,1 ό.π., 94
   18. ↑ M. Scholz-Hänsel, 12
   19. ↑ Μαρίνα Λαμπράκη-Πλάκα, Το ΒΗΜΑ, 23 Ιανουαρίου 2000, σελ. Z13
       Fernando Marias:'Greco, El', The Grove Art Online, Oxford University
       Press
   20. ↑ Μ. Scholz-Hänsel, 38
   21. ↑ Πίνακας του Ελ Γκρέκο ανακαλύφθηκε στην ανατολική Πολωνία, Eξπρές,
       27 Μαρτίου 2009.
   22. ↑ Harold E. Wethey, Greco, El. (2006), Encyclopædia Britannica
       Μ. Scholz-Hänsel, 61
   23. ↑ ^23,0 ^23,1 ^23,2 Μ. Scholz-Hänsel, 89.
   24. ↑ J. Russel, Seeing The Art Of El Greco As Never Before, ΝΥ Times
   25. ↑ Julius Meyer-Graefe, Spaniche Reise, 1910
   26. ↑ M. Kimmelmann, El Greco, Bearer Of Many Gifts, ΝΥ Times
   27. ↑ Μαρίνα Λαμπράκη-Πλάκα, Το Βήμα, 23/01/2000, Z13, κωδικός άρθρου:
       B12824Z131
   28. ↑ Carsten-Peter Warncke, Ingo F. Walther (ed.), Picasso, v.I, 40, 94
   29. ↑ M. Scholz-Hänsel, 90
   30. ↑ Wassily Kandinsky, Franz Marc, L'Almanach du Blaue Reiter: Le
       Cavalier bleu, Klincksieck, 1987, σ. 77
   31. ↑ Valliere, James T. (Autumn 1964). "The El Greco Influence on Jackson
       Pollock's Early Works", Art Journal 24 (No.1): 6-9.
   32. ↑ Fatima Nagvi-Peters, "A Turning Point in Rilke's Evolution: The
       Experience of El Greco". Germanic Review 72, 22 September 1997.
   33. ↑ M. Scholz-Hansel, 7
   34. ↑ J. Kakissis, A Cretan Village that was the Painter's Birthplace...,
       The Boston Globe
   35. ↑ Ν. Καζαντζάκης, Αναφορά στον Γκρέκο, εκδ. Ελένης Ν. Καζαντζάκη,
       Αθήνα 1982, σ. 499
   36. ↑ M. Scholz-Hänsel, 40.
   37. ↑ Nina Ayala Mallory, "Greco, El", The Oxford Companion to Western
       Art. Ed. Hugh Brigstocke. Oxford University Press, 2001.
   38. ↑ Βλ. Φερνάντο Μαρίας, Ο Γκρέκο και η τέχνη της εποχής του
   39. ↑ Anstis, Stuart (2002). "Was El Greco Astigmatic", Leonardo 35
       (No.2): 208.
   40. ↑ M. Sholz-Hänsel, 77

[Επεξεργασία] Βιβλιογραφία

   David face.png Πύλη: Βιογραφίες

     • Νίκος Χατζηνικολάου (επιμ.), Δομήνικος Θεοτοκόπουλος, τόμοι Ι-ΙΙΙ,
       Πανεπιστημιακές Εκδόσεις Κρήτης, 1990
     • Μαρίνα Λαμπράκη-Πλάκα, El Greco – Ο Έλληνας, Καστανιώτης, Αθήνα 1999
     • Παντελής Πρεβελάκης, Δομήνικος Θεοτοκόπουλος, εκδ. Κάκτος, Αθήνα 2006
     • Φερνάντο Μαρίας, Ο Γκρέκο και η τέχνη της εποχής του, Πανεπιστημιακές
       Εκδόσεις Κρήτης, Ηράκλειο 2001
     • Michael Scholz-Hänsel, Ελ Γκρέκο, Taschen/Γνώση 2005
     • Jose Gudiol, Ελ Γκρέκο. Δομήνικος Θεοτοκόπουλος 1541-1614, εκδ.
       Εμπορική Τράπεζα Ελλάδας, Αθήνα 1990
     • Sandiago Alcolea, Ελ Γκρέκο, εκδ. Γκοβόστης
     • Μανόλης Χατζηδάκης, Δομήνικος Θεοτοκόπουλος Κρης, ΜΙΕΤ, Αθήνα 1995
     • Νικόλαος Παναγιωτάκης, Η κρητική περίοδος της ζωής του Δομήνικου
       Θεοτοκοπούλου, Τροχαλία

[Επεξεργασία] Εξωτερικοί Σύνδεσμοι

   Commons logo
   Τα Κοινά έχουν πολυμέσα σχετικά με το θέμα
   El Greco

     • Encyclopedia Britannica, 11η έκδοση (Αγγλικά)
     • Catholic Encyclopedia (Αγγλικά)
     • Κέντρο Δομήνικος Θεοτοκόπουλος
     • Εθνική Πινακοθήκη, Μουσείο Αλεξάνδρου Σούτζου
     • "El Greco (Domenico Theotocopulos) (1541–1614)". Timeline of Art
       History. New York: The Metropolitan Museum of Art
     • Web Gallery of Art (Αγγλικά)
     • Roderick Conway Morris, El Greco: The Master and the Myth (Αγγλικά),
       International Herald Tribune, δημοσίευση 17 Ιουλίου 1999
     • Μαρίνα Λαμπράκη-Πλάκα, Το ΒΗΜΑ, 23 Ιανουαρίου 2000, σελ. Z13, κωδικός
       άρθρου: B12824Z131
     • Παρασκευή Κατημερτζή, Ο πρόγονος του κυβισμού, Τα Νέα, 06/11/1999,
       σελ.: R26, κωδικός άρθρου: A16585R261
     • Jonathan Jones, The Reluctant disciple, The Guardian, 24 Ιανουαρίου
       2004
     • Aσπασία Παπαδοπεράκη, Σκέψεις πάνω στο έργο του Θεοτοκόπουλου και
       αντικειμενικές αξίες στις συνθέσεις του, Εικαστική Παιδεία 2006,
       Τεύχος 22
     • Helen A. Harrison, Getting in Touch Wtih That Inner El Greco, The New
       York Times, 20 Μαρτίου 2005
     • Richard G. Mann, "Tradition and Originality in El Greco's Work",
       Journal of the Rocky Mountain 23: 83-110.
     • WebMuseum: El Greco (Αγγλικά)
     • Nuvola apps kaboodle.png Ντοκιμαντέρ: Δομήνικος Θεοτοκόπουλος, Μέρος
       Α΄ (προβολή) (Αρχείο ντοκιμαντέρ της ΕΡΤ)
     • Nuvola apps kaboodle.png Ντοκιμαντέρ: Δομήνικος Θεοτοκόπουλος, Μέρος
       Β΄ (προβολή) (Αρχείο ντοκιμαντέρ της ΕΡΤ)
     • Nuvola apps kaboodle.png Ντοκιμαντέρ: Δομήνικος Θεοτοκόπουλος, Μέρος
       Γ΄ (προβολή) (Αρχείο ντοκιμαντέρ της ΕΡΤ)
     • Nuvola apps kaboodle.png Ντοκιμαντέρ: Δομήνικος Θεοτοκόπουλος, Μέρος
       Δ΄ (προβολή) (Αρχείο ντοκιμαντέρ της ΕΡΤ)
     • Nuvola apps kaboodle.png Ντοκιμαντέρ: Δομήνικος Θεοτοκόπουλος, Μέρος
       Ε΄ (προβολή) (Αρχείο ντοκιμαντέρ της ΕΡΤ)
     • Nuvola apps kaboodle.png Ντοκιμαντέρ: Δομήνικος Θεοτοκόπουλος, Μέρος
       Στ΄ (προβολή) (Αρχείο ντοκιμαντέρ της ΕΡΤ)

      
   Αυτό είναι ένα αξιόλογο άρθρο. Περισσότερες πληροφορίες είναι διαθέσιμες
   ακολουθώντας αυτό τον σύνδεσμο.

   Ανακτήθηκε από
   "http://el.wikipedia.org/wiki/%CE%94%CE%BF%CE%BC%CE%AE%CE%BD%CE%B9%CE%BA%CE%BF%CF%82_%CE%98%CE%B5%CE%BF%CF%84%CE%BF%CE%BA%CF%8C%CF%80%CE%BF%CF%85%CE%BB%CE%BF%CF%82"
   Κατηγορίες: Έλληνες ζωγράφοι | Αγιογράφοι | Μανιερισμός | Ηρακλειώτες
   (πόλη)
   Κρυμμένη κατηγορία: Αξιόλογα άρθρα

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • ܐܪܡܝܐ
     • مصرى
     • Беларуская
     • Български
     • Brezhoneg
     • Català
     • Česky
     • Cymraeg
     • Dansk
     • Deutsch
     • English
     • Esperanto
     • Español
     • Suomi
     • Français
     • Gaeilge
     • Galego
     • עברית
     • Hrvatski
     • Magyar
     • Հայերեն
     • Interlingua
     • Bahasa Indonesia
     • Íslenska
     • Italiano
     • 日本語
     • ქართული
     • 한국어
     • Latina
     • Lëtzebuergesch
     • Lietuvių
     • Latviešu
     • मराठी
     • Plattdüütsch
     • Nederlands
     • ‪Norsk (bokmål)‬
     • Occitan
     • Polski
     • Português
     • Runa Simi
     • Română
     • Русский
     • Srpskohrvatski / Српскохрватски
     • Simple English
     • Slovenščina
     • Српски / Srpski
     • Svenska
     • ไทย
     • Türkçe
     • Українська
     • Tiếng Việt
     • 中文

     • Τελευταία τροποποίηση 19:22, 2 Οκτωβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
