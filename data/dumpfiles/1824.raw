   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                       Νουμάς (περιοδικό)

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Νουμάς^[1] ονομαζόταν λογοτεχνικό
   περιοδικό το οποίο κυκλοφόρησε από το 1903
   μέχρι το 1931 (με διακοπές τα έτη 1917-1918,
   1924-1929) με σημαντικότατο ρόλο στον αγώνα
   για την επικράτηση της δημοτικής
   γλώσσας.

   Υπήρξε πιθανώς το σηµαντικότερο έντυπο
   των αρχών του 20ου αιώνα ανάμεσα στα άλλα
   λογοτεχνικά περιοδικά της περιόδου, τα
   οποία λειτούργησαν ως όργανα μόρφωσης
   και πύλες επικοινωνίας ταυτόχρονα µε τα
   πνευματικά τεκταινόμενα στην Ευρώπη και
   µέσα µετακένωσης των ευρωπαϊκών
   ρευµάτων στην Ελλάδα. Επίσης,
   λειτούργησαν ως βήµα για τη διατύπωση
   προτάσεων επί του γλωσσικού ζητήματος
   και όργανα αλλαγών και µεταρρυθµίσεων.

   Το περιοδικό ταυτίστηκε µε τον γλωσσικό
   αγώνα για την επικράτηση της δηµοτικής
   και την εκπαιδευτική µεταρρύθµιση.
   Υπήρξε δηµιουργία του ∆ηµήτριου
   Ταγκόπουλου^[2], κυκλοφόρησε από το 1903 και
   έδωσε αγώνα για τη Δηµοτική,
   καθιερώνοντάς τη σε όλες του τις στήλες.
   Αυτός ήταν και ο κυριότερος λόγος για
   τον οποίο διακρινόταν από κάθε άλλο
   έντυπο και τα κείµενα λογίων που
   υποστήριζαν τη Δηµοτική χωρίς ωστόσο να
   γράφουν σε αυτήν. Δεχόταν συνεργασίες
   όποιων έγραφαν στη δηµοτική και το
   οπλοστάσιό του δεν αποτελούσαν µόνο
   θεωρητικά επιχειρήµατα αλλά και
   διακωµωδήσεις και σκωπτικά σχόλια κατά
   των αντιπάλων. Στην περίοδο 1919 - 20
   διατέλεσε αρχισυντάκτης του περιοδικού
   ο ποιητής και μεταφραστής Κλέανδρος
   Λάκωνας. Δημοσίευσε ως Κ. Καρθαίος
   πολλές μεταφράσεις του, αλλά και
   ποιήματα, διηγήματα και σημειώματα για
   την ευρωπαϊκή κυρίως λογοτεχνική
   κίνηση, στην οποία ήταν ιδιαίτερα
   ενημερωμένος.

   Το 1908 οι δηµοτικιστές του περιοδικού
   Νουµάς βρέθηκαν χωρισµένοι ως προς το
   γλωσσικό, σε δογµατικούς (υπό τον Γιάννη
   Ψυχάρη) και µεταρρυθµιστές (Μανόλης
   Τριανταφυλλίδης, Αλέξανδρος ∆ελµούζος)
   και ως προς το κοινωνικοπολιτικό σε
   σοσιαλιστές (Κώστας Χατζόπουλος) και
   εθνικιστές (Ίων Δραγούμης).

   Την εποχή της εκπαιδευτικής
   µεταρρύθµισης του Εκπαιδευτικού Οµίλου,
   το περιοδικό αµφιταλαντεύτηκε ανάµεσα
   στην υποστήριξη και την αντιπολίτευσή
   της, διαφωνώντας µε πολλές από τις
   επιλογές των πρωτεργατών της και κυρίως
   µε τη «µεικτή» της γλώσσα με αποτέλεσμα
   να επιδοθεί τώρα σε ταυτόχρονo αγώνα
   εναντίον της καθαρεύουσας και της
   «µεικτής»^[3].

   Πέρα από τις πιθανές προσωπικές έριδες
   που υπαγόρευσαν τον αρνητισµό του Νουµά
   προς τη µεταρρύθµιση, ενδεχοµένως η
   άρνηση υπαγορεύτηκε και από τις
   σοσιαλιστικές προτιμήσεις συντακτών
   του περιοδικού όπως ο Δημήτριος Γληνός,
   που τους ωθούσε να θεωρούν τη
   µεταρρύθµιση ως αστική διαδικασία. Το
   γεγονός πάντως της κατά τα άλλα φιλικής
   στάσης του και προς το φιλελεύθερο
   βενιζελικό πρόγραµµα υποδεικνύει
   κάποια σύγχυση χαρακτηριστική μίας
   εποχής κατά την οποία το γλωσσικό ζήτημα
   είχε άμετρα συγχρωτιστεί με την
   πολιτική^[4].

   Ο Νουµάς κυκλοφόρησε έως το 1931 µε
   διακοπές (1917-1918, 1924-1929), µεταβαλλόµενος
   σταδιακά σε λογοτεχνική επιθεώρηση.
   Κατά την τελευταία πλέον περίοδο
   βρέθηκε στο περιθώριο από τους
   περισσότερους σύγχρονους διανοούµενους
   και λογοτέχνες, για λόγους τόσο
   γλωσσικούς όσο και αισθητικούς. Το 1931
   έκλεισε οριστικά, έχοντας ωστόσο
   σηµαδέψει µε την παρουσία του τον αγώνα
   για τη Δηµοτική.

[Επεξεργασία] Παραπομπές-σημειώσεις

    1. ↑ «Ο Νουμάς κυκλοφορεί για πρώτη φορά
       στις 2 Ιανουαρίου 1903 και, όπως μας
       πληροφορεί ο διευθυντής του
       περιοδικού που έμελλε να γίνει το
       μαχητικότερο έντυπο του δημοτικισμού,
       το όνομα Νουμάς δεν έχει καμία
       συμβολική σημασία και δεν πρέπει να
       συσχετίζεται ούτε με τον ομώνυμο
       βασιλιά και νομοθέτη της Ρώμης ούτε με
       τον ήρωα του Αλφόνς Ντωντέ, τον Νουμά
       Ρουμεστάν. 'Οταν αργότερα τον ρωτούν
       για την επιλογή του, ο Δημήτρης
       Ταγκόπουλος απαντά πως ήταν ένας
       πρώτης τάξεως τίτλος για εφημερίδα
       γιατί ήταν μια λέξη δισύλλαβη,
       τονιζόταν στη λήγουσα κι είχε και
       τελικό σίγμα». Βλ. Σταυρίδη-Πατρικίου
       Ρ. 1999. Γλώσσα, Εκπαίδευση και Πολιτική.
       Αθήνα: Ολκός, 135-140.
    2. ↑ Ο Δ. Ταγκόπουλος έγραφε στην Εστία
       με το ψευδώνυμο Νουμάς
    3. ↑ Παραμένει ωστόσο γεγονός πως
       υπήρξαν σημαντικές αντιστάσεις της
       λογοτεχνίας ως προς την χρήση της
       ακραίας δημοτικής. Βλ. Ν. Βαγενάς, «Η
       λογοτεχνική αντίσταση στη δημοτική»,
       Το ΒΗΜΑ, 31/01/1999, Σελ. B11.
    4. ↑ Θα μπορούσε κανείς να θεωρήσει
       διαμεσολαβητή αυτής της σχέσης τον Δ.
       Γληνό που έγραφε στον Νουμά ως Δ.
       Μήτσος. Βλ. επίσης Δ. Γληνός ο
       αγωνιστής δάσκαλος.

[Επεξεργασία] Προτεινόμενη βιβλιογραφία

     * Καλογιάννης, Γ. Χ. 1984, Ο Νουμάς και η
       εποχή του 1903-1931: Γλωσσικοί και
       ιδεολογικοί αγώνες, Επικαιρότητα,
       Αθήνα ISBN 960-205-124-8

[Επεξεργασία] Δικτυακοί τόποι

     * Πανεπιστήμιο Κύπρου Βιβλιοθήκη -
       Νουμάς

   Ανακτήθηκε από
   "http://el.wikipedia.org/wiki/%CE%9D%CE%BF%CF%85%CE%BC%CE%AC%CF%82_(%CF%80%CE%B5%CF%81%CE%B9%CE%BF%CE%B4%CE%B9%CE%BA%CF%8C)"
   Κατηγορία: Ελληνικά λογοτεχνικά
   περιοδικά

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

     * Τελευταία τροποποίηση 21:37, 3 Ιουλίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
