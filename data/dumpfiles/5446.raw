   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                   Greeklish

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Τα Greeklish (Γκρίκλις), από τις λέξεις greek (ελληνικά) και english
   (αγγλικά), γνωστά και ως Grenglish, Λατινοελληνικά ή Φραγκολεβαντίνικα,
   είναι η ελληνική γλώσσα γραμμένη με το λατινικό αλφάβητο. Είναι ένα είδος
   μεταγραφής.

   Πίνακας περιεχομένων

     • 1 Εισαγωγή
     • 2 Ιστορία
     • 3 Τύποι Greeklish
     • 4 Έλλειψη προτύπου
     • 5 Βιβλία γραμμένα σε Greeklish
     • 6 Ιστοσελίδες γραμμένες σε Greeklish
     • 7 Ελληνικές εταιρείες που χρησιμοποιούν τα Greeklish
     • 8 Χρήση σε επαγγελματική αλληλογραφία
     • 9 Σύγχρονες τάσεις
     • 10 Παραδείγματα

          • 10.1 Καλημέρα, πώς είστε;
          • 10.2 Θήτα

     • 11 Βιβλιογραφία
     • 12 Μετατροπή greeklish σε ελληνικά
     • 13 Σημειώσεις
     • 14 Εξωτερικοί σύνδεσμοι

[Επεξεργασία] Εισαγωγή

   Τα greeklish χρησιμοποιούνται στο διαδίκτυο όταν Έλληνες επικοινωνούν μέσω
   ηλεκτρονικού ταχυδρομείου, IRC ή instant messaging. Επίσης,
   χρησιμοποιούνται πολλές φορές σε μηνύματα τύπου SMS (κινητής τηλεφωνίας),
   καθώς και μεταξύ Ελλήνων που ζουν καιρό σε αγγλόφωνες χώρες.

[Επεξεργασία] Ιστορία

   Στο παρελθόν ήταν δύσκολη η αναγνώριση των ελληνικών χαρακτήρων από τους
   υπολογιστές, γιατί δεν παρείχαν ανάλογη υποστήριξη όλα τα υπολογιστικά
   συστήματα. (Ο υπολογιστής VICTOR 9000 υποστήριζε πολλά σύνολα χαρακτήρων.
   Όταν, αργότερα, εμφανίστηκε στην αγορά ο IBM PC, δεν υποστήριζε πολλές
   προϋπάρχουσες δυνατότητες, όμως επικράτησε). Επίσης υπήρχε η απαίτηση, από
   κάποιες υπηρεσίες, ο οκταψήφιος κώδικας ASCII να μπορεί να "διπλώνει"
   έτσι, ώστε να μεταφέρεται το μήνυμα σε επταψήφια μηχανήματα (πχ. TELEX)
   και να διατηρείται σε κάποιο βαθμό η αναγνωσιμότητά του.

   Σήμερα τα λειτουργικά συστήματα υποστηρίζουν πολύ περισσότερες γλώσσες,
   μεταξύ των οποίων και τα ελληνικά, και είναι πιο εύκολο να επικοινωνήσουν
   Έλληνες μεταξύ τους στη μητρική τους γλώσσα στο Διαδίκτυο.

   Ωστόσο πολλοί χρησιμοποιούν ακόμα τα greeklish γιατί είναι γρηγορότερα
   στην πληκτρολόγηση και δεν υπάρχει λόγος να έχουν σωστή ορθογραφία. Αυτό
   έχει ως αποτέλεσμα πολλές φορές να ξεσπά ένας άτυπος πόλεμος για την χρήση
   τους, καθώς δεν είναι ευκολα αναγνώσιμα από χρήστες που δεν είναι
   συνηθισμένοι σε αυτό τον τρόπο γραφής, ή για λόγους ευκολότερης κατανόησης
   των κειμένων.

   Κάποιοι αναφέρουν ότι η πρώτη σύγχρονη χρήση των greeklish έγινε από την
   Ε.Μ.Υ., την ελληνική Εθνική Μετεωρολογική Υπηρεσία, πολλές δεκαετίες πριν
   και πολύ πριν την ευρεία χρήση του διαδικτύου.

   Ο όρος “Φραγκολεβαντίνικα” είναι ο Ελληνικός και Λεβαντίνικος όρος για τη
   χρήση του Λατινικού αλφαβήτου για την γραφή Ελληνικών. (Φράγκος είναι ο
   ελληνικός και λεβαντίνικος όρος για τους δυτικούς Ευρωπαίους, και κατά
   επέκταση τους Ρωμαιοκαθολικούς.)

   Αυτή η χρήση ήταν τμήμα μιας ευρύτερης τάσης για χρήση του αλφαβήτου
   σύμφωνα με το δόγμα, π.χ. ελληνικό αλφάβητο για τους Έλληνες ορθόδοξους
   χριστιανούς της Καππαδοκίας (καραμανλήδικα) που μιλούσαν και την τουρκική,
   και χρήση ελληνικού και αραβικού αλφαβήτου στην Αλβανία. Συνηθιζόταν δε
   στο Ενετοκρατούμενο Αιγαίο στην πρώιμη σύγχρονη εποχή. Πράγματι υπάρχουν
   αρκετά δείγματα από αυτόγραφα χειρόγραφα της αναγέννησης, όπου ελληνικά
   κείμενα είναι γραμμένα με αυτόν τον τρόπο, όπως π.χ. η κωμωδία
   "Fortounatos" από τον Μάρκο Αντώνιο Φώσκολο (1655). Υπάρχουν ακόμα
   δείγματα από βιβλία τυπωμένα με τέτοιο τρόπο, όπως το βιβλίο "I Mera tou
   Hristianou" που φυλάσσεται σήμερα στο Βενετικό Μουσείο της Νάξου.

   Η χρήση αυτή ονομάζεται ακόμα "φραγκοχιώτικα", λόγω της πολύ σημαντικής
   παρουσίας καθολικών ιεραποστόλων στο νησί της Χίου.

   Κατά αναλογία, ήταν κοινή η χρήση (αλλά εδώ υποτιμητική) του όρου
   "Φραγκοβλάχικα", που αναφερόταν αρνητικά στην χρήση των Greeklish από τους
   Βλάχους.

   Τα φραγκολεβαντίνικα βρίσκονταν σε χρήση τον 20ο αιώνα από ό,τι φαίνεται
   σε επιστολές που στέλνονταν από το μέτωπο της Αλβανίας το 1940.

[Επεξεργασία] Τύποι Greeklish

   Τα Greeklish μπορεί να είναι ορθογραφικά, δηλαδή να ακολουθούν τους
   κανόνες της ελληνικής ορθογραφίας, ή να είναι φωνητικά, δηλαδή να
   σκοπεύουν στη φωνητική απόδοση των ελληνικών. Ο περισσότερος όμως κόσμος
   χρησιμοποιεί ένα "μικτό" σύστημα, που συνδυάζει το θέμα της ορθογραφίας με
   την φωνητική απόδοση, χωρίς η γραφή να έχει ισχυρή τυποποίηση.

[Επεξεργασία] Έλλειψη προτύπου

   Υπάρχουν πολλοί τρόποι να γράψει κανείς greeklish. Εφόσον δεν υπάρχει
   κοινώς αποδεκτή μέθοδος, ο καθένας χρησιμοποιεί τα "δικά του" greeklish.

   Ο ΕΛΟΤ έχει προτείνει ένα τυποποιημένο πρότυπο μεταγραφής το οποίο
   χρησιμοποιείται από το Βρετανικό συμβούλιο, όχι όμως και από το γενικό
   κοινό. Μόνο όμως οι χαρακτήρες ASCII "σέβονται" την ελληνική ορθογραφία
   και επιτρέπουν μία αυτόματη και αναστρέψιμη μεταγραφή.

[Επεξεργασία] Βιβλία γραμμένα σε Greeklish

   Ο Γιάννης Ανδρουτσόπουλος αναφέρεται στο βιβλίο Exegesis ^[1], γραμμένο σε
   greeklish το οποίο εκδόθηκε από τις εκδόσεις "Οξύ" το 2000. Η μεταγραφή σε
   greeklish βασίστηκε στην ελληνική μετάφραση του αρχικού βιβλίου που έγραψε
   ο Astro Teller. Είναι ένα μυθιστόρημα για την Τεχνητή Νοημοσύνη και
   περιγράφει ένα λογισμικό που αποκτά "δική του" βούληση. Το βιβλίο γράφτηκε
   μιμούμενο την μορφή e-mail, κάτι που ώθησε τον Ανδρουτσόπουλο και τους
   συνεργάτες του να το δημοσιεύσουν και σε greeklish.

[Επεξεργασία] Ιστοσελίδες γραμμένες σε Greeklish

   Οι περισσότερες προσωπικές και ανεπίσημες ιστοσελίδες ήταν γραμμένες στο
   παρελθόν σε greeklish. Σήμερα αυτό δεν ισχύει, καθώς η χρήση των greeklish
   δε θεωρείται πλέον κατάλληλη. Παρ’ όλα αυτά υπάρχουν ακόμα ιστοσελίδες
   γραμμένες σε greeklish. Επίσης τα greeklish χρησιμοποιούνται σε πολλά
   Διαδικτυακά fora.

[Επεξεργασία] Ελληνικές εταιρείες που χρησιμοποιούν τα Greeklish

   Μερικοί διακομιστές υπηρεσιών Διαδικτύου στην Ελλάδα χρησιμοποιούν και
   ελληνικά και greeklish στα e-mail τους. Π.χ. ανακοινώσεις που στέλνονται
   στους χρήστες είναι γραμμένες σε ελληνικά, αγγλικά και greeklish.

[Επεξεργασία] Χρήση σε επαγγελματική αλληλογραφία

   Η χρήση των Greeklish για επαγγελματικούς σκοπούς ή αλληλογραφία σχετική
   με εργασία θεωρείται ως έλλειψη επαγγελματισμού ή και σεβασμού από
   ορισμένους χρήστες.

[Επεξεργασία] Σύγχρονες τάσεις

   Γύρω στο 2004 εμφανίστηκε σε πολλά ελληνικά Διαδικτυακά forum (όπου τα
   greeklish ήταν ο κύριος τρόπος επικοινωνίας) μία κίνηση κατά της χρήσης
   των greeklish. Οι διαχειριστές απειλούσαν με εξοστρακισμό τους χρήστες που
   συνέχιζαν να χρησιμοποιούν τα greeklish, κάνοντας έτσι υποχρεωτική τη
   χρήση των ελληνικών, αλλά η χρήση των greeklish δεν κατάφερε να γίνει
   λόγος για αποκλεισμό από φόρουμ.

   Τέτοια παραδείγματα ήταν τα Translatum Greek Translation Forum, το Athens
   Wireless Metropolitan Network Forum, το Venus Project Forum, το adslgr.com
   Forum και το Greek Technological Forum.

   Ο λόγος για αυτό είναι ότι το κείμενο γραμμένο σε Greeklish θεωρείται
   ακαλαίσθητο, καθώς και δυσκολότερο στην ανάγνωση, σε σύγκριση με κείμενο
   γραμμένο με το ελληνικό αλφάβητο.

   Ένα επιχείρημα κατά της ολοκληρωτικής χρήσης ελληνικών είναι ότι πολλοί
   χρήστες γράφουν από το εξωτερικό και μέσω υπολογιστών που δεν τους
   ανήκουν, όπως σε πανεπιστήμια ή νετ καφέ. Έτσι δεν υπάρχει η δυνατότητα
   για ελληνική γραμματοσειρά με αποτέλεσμα τα Greeklish να είναι η μόνη
   επιλογή.

   Στα ελληνικά IRC και IM χρησιμοποιούνται κυρίως Greeklish.

   Θεωρείται από πολλούς ότι η χρήση των Greeklish απειλεί την ακεραιότητα
   της ελληνικής γλώσσας (επειδή ατονεί το ορθογραφικό αίσθημα), ενώ άλλοι
   διαφωνούν και υποστηρίζουν τη χρήση τους.

   Παρατηρείται ακόμα συχνά η μεταγραφή αγγλικών σε ελληνικό αλφάβητο και στη
   συνέχεια μετατροπή σε greeklish. Αυτή η διπλή μεταγραφή είναι ειρωνική,
   π.χ. αν ένας χρήστης θέλει να γράψει "this is hard to read" αυτό μέσω του
   "δις ιζ χαρντ του ριντ” γίνεται "dis iz xarnt tou rint". Έτσι το αλφάβητο
   είναι λατινικό, αλλά η ορθογραφία ελληνική. Κάποιος μπορεί να υποστηρίξει
   ότι ότι αυτό είναι ακαλαίσθητο, αλλά αυτό είναι ακριβώς και ο σκοπός μιας
   τέτοιας χρήσης, η ειρωνική τήρηση απόστασης από την μεταγραφή των
   αλφαβήτων. Αυτή η χρήση είναι ιδιαίτερα διαδεδομένη στη λίστα
   αλληλογραφίας Hellas.

   Η ευρεία χρήση των Greeklish σε μεγάλα κείμενα είναι σήμερα (2010) σπάνια.
   Η χρήση τους περιορίζεται συνήθως σε μικρά ανεπίσημα μηνύματα μεταξύ
   φίλων.

[Επεξεργασία] Παραδείγματα

  [Επεξεργασία] Καλημέρα, πώς είστε;

   Φωνητικά greeklish: kalimera, pos iste;

   Ορθογραφικά greeklish: kalhmera, pws eiste;

   Δακτυλογραφώντας σαν το πληκτρολόγιο να είναι στα ελληνικά, ενώ στην
   πραγματικότητα είναι ρυθμισμένο στα αγγλικά: Kalhm;era, p;vw e;isteq

  [Επεξεργασία] Θήτα

   Greeklish 1: thita

   Greeklish 2: 8hta

   Greeklish 3: uita

   Greeklish 4: 9hta.

   Δακτυλογραφώντας σαν το πληκτρολόγιο να είναι στα ελληνικά, ενώ στην
   πραγματικότητα είναι ρυθμισμένο στα αγγλικά: U;hta

   Η χρήση του αριθμού 8 για το γράμμα Θ/θ είναι συχνή, ή του u (επειδή το u
   και το θ βρίσκονται στο ίδιο πλήκτρο στα ελληνικά πληκτρολόγια) ή μπορεί
   να είναι th ή πιο σπάνια Q.

   Για το γράμμα Ε/ε χρησιμοποιείται το e.

   Συχνή είναι η χρήση του 3 για το γράμμα Ξ/ξ (λόγω οπτικής ομοιότητας).
   Μπορεί όμως να γραφτεί και ως ks ή x ή j.

   Για το Ψ/ψ μπορεί να χρησιμοποιηθεί ο συνδυασμός ps ή το y ή ο αριθμός 4 ή
   το c (επειδή το c και το ψ βρίσκονται στο ίδιο πλήκτρο).

   Γίνεται εύκολα αντιληπτό ότι η έλλειψη έγκαιρης τυποποίησης επέτρεψε
   πολλές εναλλακτικές μορφές για κάποια γράμματα, με αποτέλεσμα ο κάθε
   έλληνας να γράφει τα "δικά του" greeklish, που μπορεί να είναι και μίξη
   φωνητικών και ορθογραφικών.

[Επεξεργασία] Βιβλιογραφία

   Ο Γιάννης Ανδρουτσόπουλος, γλωσσολόγος στο Πανεπιστήμιο του Ανόβερου,
   έκανε συστηματική έρευνα για την ιστορία και την κοινωνιολογία των
   greeklish την περίοδο 1998-2001. Οι δημοσιεύσεις του, όπως και άλλα
   σχετικά άρθρα, διατίθενται σε σχετική ιστοσελίδα.

   Επιστολή γραμμένη σε greeklish από το μέτωπο του ελληνοιταλικού πολέμου το
   1940 μπορεί να βρεθεί στο "Θα νικήσουμε αλλά υπέρ την νίκην δόξα: Το
   "Σαράντα μέσα από τις επιστολές των πολεμιστών και των αμάχων." του Μίνου
   Δούνια, σελ. 65-66, εκδ. Άγρα, 2006. (ISBN 960-325-642-0)

[Επεξεργασία] Μετατροπή greeklish σε ελληνικά

   Μετά την εμφάνιση των greeklish έγιναν πολλές προσπάθειες να αναπτυχθούν
   λογισμικά για την αυτόματη μετατροπή των greeklish σε ελληνικά. Τα
   περισσότερα μπορούν να μετατρέψουν μόνο κάποιες από τις διαφορετικές
   "διαλέκτους" και μπορούν να βρεθούν στο Διαδίκτυο.

   Το πρώτο πλήρες σύστημα μετατροπής είναι το "All Greek to Me!", που
   ανέπτυξε και διαθέτει το Ινστιτούτο Επεξεργασίας Λόγου.

   Το πρώτο ελεύθερο σύστημα μετατροπής διαθέσιμο στο διαδίκτυο σαν online
   εφαρμογή με το όνομα deGREEKLISH αναπτύχθηκε από την ομάδα Τεχνητής
   Νοημοσύνης του εργαστηρίου Ενσύρματης Τηλεπικοινωνίας του Πανεπιστημίου
   Πατρών: deGREEKLISH - Μετατροπέας Greeklish σε Ελληνικά

   Έχει ξεκινήσει μια προσπάθεια δημιουργίας ενός δωρεάν, ανοικτού κώδικα
   λογισμικού για αυτόματη μετατροπή, χρησιμοποιώντας μεταγραφές που γράφουν
   εθελοντές: Greeklish OUT!

[Επεξεργασία] Σημειώσεις

    1. ↑ Εκδόσεις ΟΞΥ

[Επεξεργασία] Εξωτερικοί σύνδεσμοι

     • Online Μετατροπέας από Greeklish σε Ελληνικά και από Ελληνικά σε
       Greeklish από την ιστοσελίδα e-Greeklish.GR
     • Ιστοσελίδα του Γιάννη Ανδρουτσόπουλου για τα greeklish.
     • Από τα φραγκοχιώτικα στα greeklish του Γ. Ανδρουτσόπουλου, Το Βήμα,
       05/09/1999
     • Χάρτης μεταγραφής από την Translatum.
     • Ελληνικά ASCII
     • Μετατροπή ΕΛΟΤ28 σε ASCII Greek.

   Ανακτήθηκε από "http://el.wikipedia.org/wiki/Greeklish"
   Κατηγορίες: Κοινωνιογλωσσολογία | Συστήματα γραφής

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Català
     • Deutsch
     • English
     • Српски / Srpski

     • Τελευταία τροποποίηση 00:29, 24 Ιανουαρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
