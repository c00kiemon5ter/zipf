   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                            Τζιμ Μόρισον

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

                            Τζιμ Μόρισον
   Jim Morrison2.png
   Πραγματικό όνομα James "Jim" Douglas Morrison
                                   8 Δεκεμβρίου 1943
           Γέννηση          στην Μελβούρνη της
                                   Φλόριντα
           Θάνατος          3 Ιουλίου 1971 (27 ετών)
                                   στο Παρίσι
        Εθνικότητα       Αμερικανική
       Είδος Τέχνης     Τραγούδι


   Ο Τζέημς «Τζιμ» Ντάγκλας Μόρισον (James "Jim"
   Douglas Morrison) (8 Δεκεμβρίου 1943 - 3 Ιουλίου 1971)
   ήταν ένας Αμερικανός τραγουδιστής,
   τραγουδοποιός, συγγραφέας και ποιητής.
   Γεννήθηκε στη Μελβούρνη της Φλόριντα
   και ήταν ο τραγουδιστής και στιχουργός
   του δημοφιλούς αμερικάνικου ροκ
   συγκροτήματος The Doors. Θεωρείται ένας από
   τους πιο χαρισματικούς ερμηνευτές στην
   ιστορία της ροκ μουσικής. Έγραψε επίσης
   αρκετά βιβλία ποίησης, ένα μικρό
   ντοκιμαντέρ και δύο βίντεο κλιπ ("The Unknown
   Soldier" και "People are Strange"). Ο θάνατός του σε
   ηλικία 27 ετών στο Παρίσι της Γαλλίας
   κατέπληξε τους θαυμαστές του. Οι
   περιστάσεις κάτω από τις οποίες πέθανε
   και ο μυστικός ενταφιασμός του έγιναν
   αφορμή για ατελείωτες φήμες και παίζουν
   σημαντικό ρόλο στο μυστήριο που
   εξακολουθεί να τον περιβάλλει.

   Πίνακας περιεχομένων

     * 1 Βιογραφία

          * 1.1 Πρώτα χρόνια

     * 2 Καλλιτεχνικές ρίζες
     * 3 Οι Ντορς
     * 4 Σόλο προσπάθειες: Ποίηση και ταινίες
     * 5 Προσωπική ζωή

          * 5.1 Η οικογένεια του Μόρισον
          * 5.2 Οι γυναίκες στη ζωή του

     * 6 Θάνατος
     * 7 Σημειώσεις
     * 8 Αποφθέγματα
     * 9 Βιβλία

          * 9.1 Η ποίηση του Μόρισον
          * 9.2 Σχετικά με τον Τζιμ Μόρισον

     * 10 Εξωτερικοί σύνδεσμοι

[Επεξεργασία] Βιογραφία

  [Επεξεργασία] Πρώτα χρόνια

   Ο Τζιμ Μόρισον είχε σκωτσέζικη και
   ιρλανδική καταγωγή και ήταν γιος του
   ναυάρχου Τζωρτζ Στίβεν Μόρισον και της
   Κλάρα Κλαρκ Μόρισον, που γνωρίστηκαν το
   1941 στη Χαβάη. Ο Τζιμ Μόρισον γεννήθηκε 11
   μήνες μετά, στη Μελβούρνη της Φλόριντα.

   Έξι μήνες αργότερα, η Κλάρα Μόρισον
   μετακόμισε στο Κλιαργουότερ της
   Φλόριντα με το μικρό της γιο για να ζήσει
   με τα πεθερικά της (τους Πωλ και Καρολάιν
   Μόρισον), ενώ ο σύζυγός της επέστρεψε στο
   μέτωπο του Ειρηνικού για όλη τη διάρκεια
   του Β΄ Παγκοσμίου Πολέμου. Αργότερα, θα
   προαγόταν στον βαθμό του Ναυάρχου και θα
   διοικούσε τον τοπικό στόλο από την
   ναυαρχίδα του, USS Bon Homme Richard, κατά την
   διάρκεια του συμβάντος στον κόλπο
   Τόνκιν. Εκείνη έμεινε στην Φλόριντα με
   τον νέο γιο της: ο σύζυγός της δεν θα
   επέστρεφε για να δει την οικογένειά του
   μέχρι το καλοκαίρι του 1946. Οι Μόρισον
   έπειτα απέκτησαν μια κόρη, την Άνν
   Ρόμπιν (γεννήθηκε το 1947 στην Αλμπουκέρκη
   του Νέου Μεξικού) και έναν γιο, τον
   Άντριου "Άντυ" Λι (γεννήθηκε το 1948 στο Λος
   Άλτος της Καλιφόρνια).

   Σύμφωνα με τον Μόρισον, ένα από τα
   σημαντικότερα γεγονότα στην ζωή του
   συνέβη το 1949 κατά την διάρκεια μιας
   οικογενειακής εκδρομής στο Νέο Μεξικό.
   Περιγράφει το γεγονός όπως ακολουθεί:

         Είναι η πρώτη φορά που ανακάλυψα τον
     θάνατο... εγώ, η μητέρα μου, ο πατέρας
     μου, ο παππούς μου και η γιαγιά μου
     διασχίζαμε την έρημο την αυγή. Ένα
     φορτηγό γεμάτο Ινδιάνους είχε μάλλον
     χτυπήσει ένα άλλο αυτοκίνητο ή κάτι
     τέτοιο, υπήρχαν Ινδιάνοι σκορπισμένοι
     παντού στην εθνική οδό, αιμορραγώντας
     μέχρι θανάτου. Ήμουν μικρός τότε, οπότε
     έπρεπε να μείνω στο αυτοκίνητο όσο ο
     πατέρας μου και ο παππούς μου βγήκαν να
     δουν τι γινόταν. Δεν μπορούσα να δω
     τίποτα. Το μόνο που είδα ήταν παράξενη
     κόκκινη μπογιά και ανθρώπους πεσμένους
     ολόγυρα, αλλά ήξερα πως κάτι συνέβαινε,
     γιατί μπορούσα να νιώσω τις δονήσεις
     των ανθρώπων γύρω μου, και έτσι ξαφνικά
     συνειδητοποίησα πως ούτε εκείνοι
     μπορούσαν να καταλάβουν τι συνέβαινε.
     Αυτή ήταν η πρώτη φορά που ένιωσα
     πραγματικό φόβο... και πιστεύω πως
     εκείνη τη στιγμή οι ψυχές εκείνων των
     νεκρών ινδιάνων — ίσως μια ή δυο απ
     αυτές — έτρεχαν έξαλλες εδώ και κει,
     και μπήκαν στην ψυχή μου, και εγώ ήμουν
     σαν σφουγγάρι, έτοιμος να κάτσω εκεί
     και να τις απορροφήσω.

   Ο Μόρισον αργότερα θα ξαναθυμόταν αυτό
   το γεγονός στο πέρασμα του τραγουδιού
   "Peace Frog": "Ινδιάνοι σκορπισμένοι στον
   αυτοκινητόδρομο της αυγής
   αιμορραγούν/Φαντάσματα βρίθουν το
   εύθραυστο σαν τσόφλι μυαλό του μικρού
   παιδιού." Βέβαια, και οι δύο γονείς του
   Μόρισον ισχυρίζονται πως το γεγονός
   αυτό ποτέ δεν συνέβη. Στα πολλά σχόλια
   του γι' αυτό το επεισόδιο, ο Μόρισον είπε
   πως είχε αναστατωθεί τόσο από αυτό το
   συμβάν, που οι γονείς του τελικά του
   είπαν ότι απλώς είχε δει έναν εφιάλτη, με
   σκοπό να τον ηρεμήσουν. Ασχέτως του αν το
   γεγονός ήταν αληθινό, το είχε φανταστεί
   ή σκαρφιστεί, ο Μόρισον έκανε
   επανειλημμένες αναφορές σε αυτό σε
   διανθίσματα των τραγουδιών του, σε
   ποιήματα και συνεντεύξεις του.

   Ο Μόρισον αποφοίτησε από το George Washington High
   School (τώρα George Washington Middle School) στην
   Aλεξάνδρεια, Βιρτζίνια τον Ιούνιο του 1961.
   Ο πατέρας του μετατέθηκε στην Νότια
   Καλιφόρνια τον Αύγουστο του ίδιου έτους.
   Ο Μόρισον πήγε να ζήσει με τους γονείς
   του πατέρα του στο Κλιαργουότερ στη
   Φλόριντα, όπου παρακολούθησε μαθήματα
   στο St. Petersburg Junior College.

   Μπήκε στο Πανεπιστήμιο της Φλόριντα
   (1962-1963), το οποίο διέθετε φθηνά δίδακτρα,
   αλλά πάλι δεν τον ικανοποίησε αρκετά.
   Έτσι, ο Μόρισον μετακόμισε κοντά στο
   κολέγιο FSU, όπου συγκατοίκησε με τον
   Τζορτζ Γκριρ και εμφανίστηκε σε ένα φιλμ
   για τη στρατολογία στο σχολείο^[1].

   Τον Ιανουάριο του 1964, χάρη στη συμβουλή
   ενός καθηγητή του FSU, ο Μόρισον
   μετακόμισε στο Λος Άντζελες της
   Καλιφόρνια, όπου ολοκλήρωσε τις
   προπτυχιακές σπουδές του στο UCLA, με
   διάκριση στον κινηματογράφο.

   Ο Τζιμ γύρισε δύο ταινίες κατά τη
   φοίτησή του στο UCLA. Η πρώτη, ονόματι "First
   Love", κυκλοφόρησε για πρώτη φορά χωρίς
   περικοπές στο τέλος του ντοκιμαντέρ για
   την ταινία "Obscura".

[Επεξεργασία] Καλλιτεχνικές ρίζες

   Η οικογένεια του Μόρισον έπρεπε να
   μετακομίζει συχνά, λόγω του
   επαγγέλματος του πατέρα του. Κατά
   συνέπεια, η εκπαίδευση του Μόρισον
   διακοπτόταν όταν ήταν μικρός, καθώς
   συνεχώς άλλαζε σχολείο. Παρ' όλα αυτά,
   ήταν ένας ευφυής και ικανός μαθητής, με
   ενδιαφέρον για τη λογοτεχνία, την
   ποίηση, τη θεολογία, τη φιλοσοφία και την
   ψυχολογία, μεταξύ άλλων.

   Οι βιογράφοι του έχουν αναφερθεί
   επανειλημμένα σε κάποιους συγγραφείς
   και φιλοσόφους που επηρέασαν τον τρόπο
   σκέψης και ίσως και τη συμπεριφορά του
   Μόρισον. Στην εφηβεία του, ο Μόρισον
   ανακάλυψε τα γραπτά του Φρίντριχ Νίτσε.
   Μάλιστα, μετά το θάνατο του Μόρισον, ο
   Τζον Ντένσμορ υπέθεσε ότι ο νιχιλισμός
   του Νίτσε σκότωσε τον Τζιμ.

   Οι "σκοτεινοί" ποιητές του 18ου και του
   19ου αιώνα του κίνησαν το ενδιαφέρον, και
   ιδιαίτερα ο Βρετανός ποιητής Γουίλιαμ
   Μπλέικ, καθώς και οι Γάλλοι ποιητές
   Κάρολος Μποντλέρ και Αρθούρος Ρεμπώ. Οι
   συγγραφείς της γενιάς Μπητ, όπως ο Τζακ
   Κέρουακ, επηρέασαν τόσο τις απόψεις και
   τον τρόπο έκφρασης του Μόρισον, που
   κατέληξε να θέλει να βιώσει όσα
   αναφέρονται στο βιβλίο του Κέρουακ On The
   Road. Ομοίως, βρήκε ενδιαφέροντα τα γραπτά
   του Γάλλου συγγραφέα Σελίν. Το βιβλίο
   του Voyage au Bout de la Nuit (Ταξίδι στο Τέλος της
   Νύχτας) και το βιβλίο του Μπλέικ Οι
   Μαντείες της Αθωότητας ήταν οι βασικές
   επιρροές για ένα από τα πρώτα τραγούδια
   του Μόρισον, "End of the Night." Τελικά, ο Μόρισον
   γνώρισε και έγινε φίλος με τον Michael McClure,
   έναν γνωστό ποιητή μπίτνικ. Ο McClure
   λάτρεψε τους στίχους του Μόρισον, αλλά
   τον εντυπωσίασαν περισσότερο τα
   ποιήματά του, και έτσι τον συμβούλεψε να
   συνεχίσει να εξασκεί το ταλέντο του.

[Επεξεργασία] Οι Ντορς

           Κύριο άρθρο: The Doors

   Butterfly template.gif Αυτή η ενότητα του άρθρου
   χρειάζεται επέκταση. Μπορείτε να
   βοηθήσετε στην περαιτέρω ανάπτυξή της.

   Το 1965, μετά την αποφοίτησή του από τη
   σχολή κινηματογράφου στο UCLA, ο Μόρισον
   ζούσε μποέμικη ζωή στην κοντινή παραλία
   Βένις. Εξαιτίας μιας δίαιτας με λίγο
   φαγητό και πολύ LSD, το 1966 ο πρώην
   κοντόχοντρος Μόρρισον είχε γίνει ο
   σμιλευτός θεός του ροκ που απαθανάτισε
   σε μια περίφημη σειρά ασπρόμαυρων
   φωτογραφιών ο φωτογράφος Τζόελ
   Μπρόντσκυ.

[Επεξεργασία] Σόλο προσπάθειες: Ποίηση και
ταινίες

   Ο Μόρισον άρχισε να γράφει στην εφηβεία
   του. Στο κολέγιο, άρχισε να ενδιαφέρεται
   πολύ για το θέατρο και την
   κινηματογραφία.

   Παρότι ο Μόρισον ήταν πολύ γνωστός
   τραγουδιστής και στιχουργός, συνάντησε
   δυσκολίες όταν έψαχνε εκδότη για την
   ποίησή του. Εξέδωσε μόνος του δυο
   λεπτούς τόμους το 1969, τους "Κυρίους" και
   "Τα νέα πλάσματα". Και τα δυο έργα ήταν
   αφιερωμένα στην Πάμελα Σούζαν (Κούρσον).
   Αυτά ήταν τα μόνα γραπτά του που
   εκδόθηκαν κατά τη διάρκεια της ζωής του.

   [IMG]
   [IMG]
   Ο τάφος του Τζιμ Μόρισον στο νεκροταφείο
   Père Lachaise.

[Επεξεργασία] Προσωπική ζωή

  [Επεξεργασία] Η οικογένεια του Μόρισον

   Τα παιδικά χρόνια του Μόρισον ήταν
   γεμάτα μετακινήσεις, όπως συμβαίνει
   στις οικογένειες στρατιωτικών. ^[2] Ο
   Τζέρυ Χόπκινς αναφέρει ότι ο αδελφός του
   Μόρισον, Άντυ, διηγήθηκε ότι οι γονείς
   τους είχαν αποφασίσει να μην
   χρησιμοποιήσουν ποτέ σωματική βία στα
   παιδιά τους. Εφάρμοζαν ένα είδος
   στρατιωτικής πειθαρχίας και τιμωρίας,
   φωνάζοντας στα παιδιά και επιπλήττοντάς
   τα μέχρι να ξεσπάσουν σε κλάματα και να
   παραδεχτούν τα λάθη τους.

   Από τότε που ο Μόρισον αποφοίτησε από το
   UCLA, διέκοψε τις επαφές με την οικογένειά
   του. Όταν η μουσική του ανέβηκε στα
   τσαρτς το 1967, είχε πάνω από ένα χρόνο να
   επικοινωνήσει με την οικογένειά του, και
   είχε ισχυριστεί ψευδώς ότι οι γονείς και
   τ' αδέλφια του ήτα νεκροί.

   Ο πατέρας του Μόρισον έχει δηλώσει σε
   επιστολή με ημερομηνία 2 Οκτωβρίου 1970
   ότι η διακοπή επικοινωνίας με την
   οικογένεια ήταν αποτέλεσμα διαφωνίας
   σχετικά με το μουσικό ταλέντο του γιου
   του. Είπε ότι δεν μπορούσε να
   κατηγορήσει το γιο του που δεν ήθελε να
   επικοινωνήσει μαζί τους και ότι σε κάθε
   περίπτωση ήταν υπερήφανος γι' αυτόν. ^[3]

  [Επεξεργασία] Οι γυναίκες στη ζωή του

   Ο Μόρισον συνάντησε τη σύντροφο της ζωής
   του,^[4] Πάμελα Κούρσον, πολύ πριν
   κερδίσει δόξα και χρήματα,^[5] κι εκείνη
   τον ενθάρρυνε να ασχοληθεί περισσότερο
   με την ποίηση. Κατά καιρούς η Κούρσον
   χρησιμοποιούσε το επίθετο "Μόρισον" με
   τη φανερή συγκατάθεση του Τζιμ ή
   τουλάχιστον χωρίς εκείνος να νοιάζεται
   που το έκανε.

   Η σχέση του Μόρισον και της Κούρσον ήταν
   θυελλώδης, με συχνούς τσακωμούς και
   περιόδους χωρισμού. Ο βιογράφος Ντάνυ
   Σάγκερμαν έχει υποθέσει ότι μέρος των
   δυσκολιών που είχαν μπορεί να
   προερχόταν από τη σύγκρουση ανάμεσα στο
   γεγονός ότι ήθελαν μια ελεύθερη σχέση
   και τις συνέπειες που είχε η ζωή σε μια
   τέτοια σχέση.

   Το 1970, ο Μόρισον συμμετείχε σε μια
   κέλτικη νεοπαγανιστική τελετή
   αρραβώνα-γάμου (handfasting) με την συγγραφέα
   επιστημονικής φαντασίας και κριτικό της
   ροκ Πατρίτσια Κένελυ, ενώπιον μαρτύρων.
   Ένας από τους μάρτυρες ήταν
   πρεσβυτεριανός πάστορας. ^[6] Το ζευγάρι
   υπέγραψε ένα έγγραφο όπου δήλωναν ότι
   ήταν παντρεμένοι^[7], όμως δεν έγινε
   κάποια από τις απαραίτητες δηλώσεις
   στην πολιτεία για να έχει ο γάμος νομική
   ισχύ. Η Κένελυ περιέγραψε τις εμπειρίες
   της με τον Μόρισον στην αυτοβιογραφία
   της "Παράξενες μέρες: Η ζωή μου με τον
   Τζιμ Μόρισον και χωρίς αυτόν", και σε μια
   συνέντευξη που περιέχεται στο περιοδικό
   "Ροκ σύζυγοι".

   Ο Μόρισον έκανε συχνά σεξ με θαυμάστριες
   και είχε πολλές σύντομες σχέσεις με
   διασημότητες, όπως τη Νίκο,
   τραγουδίστρια των Βέλβετ Αντεργκράουντ.
   Για μια νύχτα ήταν με την Γκρέις Σλικ των
   Τζέφερσον Έρπλειν, και από καιρό σε
   καιρό με την Γκλόρια Στέιβερς,
   αρχισυντάκτρια του περιοδικού 16. Επίσης
   είχε μια συνάντηση με την Τζάνις
   Τζόπλιν, ενώ ήταν κι οι δυο μεθυσμένοι. Η
   Τζούντυ Χάντλστον αναπολεί τη σχέση της
   με τον Μόρισον στο βιβλίο της "Ζώντας και
   πεθαίνοντας με τον Τζιμ Μόρισον". Τον
   καιρό του θανάτου του, εκκρεμούσαν 20
   αγωγές πατρότητας εναντίον του, παρότι
   κανένας από τους ενάγοντες δεν
   διεκδίκησε μέρος της περιουσίας, και η
   μόνη περίπτωση όπου κάποιος δήλωσε
   δημόσια ότι ήταν παιδί του Μόρισον
   αποδείχτηκε απάτη.

[Επεξεργασία] Θάνατος

   Το 1971, ο Μόρισον μετακόμισε σε ένα
   διαμέρισμα στο Παρίσι μαζί με την Πάμελα
   Κούρσον. Του άρεσε η αρχιτεκτονική της
   πόλης και έκανε μεγάλους περιπάτους
   εκεί, όμως λέγεται ότι τον είχε πιάσει
   κατάθλιψη και ήθελε να επιστρέψει στην
   Αμερική.

   Στο Παρίσι έκανε και την τελευταία του
   ηχογράφηση σε στούντιο με δυο
   Αμερικανούς μουσικούς του δρόμου. Ο
   Μάνζαρεκ απέρριψε αυτή την ηχογράφηση
   ως "ασυναρτησίες μεθυσμένων". Ένα
   τραγούδι από αυτήν, το "Orange County Suite"
   ακούγεται στο bootleg "Lost Paris Tapes".

   Ο Μόρισον πέθανε στις 3 Ιουλίου του 1971 σε
   ηλικία 27 ετών. Η επίσημη εκδοχή είναι ότι
   η Κούρσον τον βρήκε νεκρό στη μπανιέρα.
   Δεν έγινε αυτοψία, γιατί ο γιατρός που
   τον εξέτασε είπε ότι δεν βρήκε στοιχεία
   εγκληματικής ενέργειας. Η απουσία
   αυτοψίας έδωσε λαβή για πολλές εικασίες
   σχετικά με την αιτία θανάτου.

   Ο Ντάνυ Σάγκερμαν διηγείται ότι όταν η
   Κούρσον επέστρεψε στις ΗΠΑ, του είπε ότι
   ο Μόρισον είχε πεθάνει από υπερβολική
   δόση ηρωίνης, την οποία είχε εισπνεύσει
   νομίζοντας πως είναι κοκαΐνη. Ο
   Σάγκερμαν σημειώνει ότι η Κούρσον έδινε
   διαφορετικές εκδοχές του θανάτου κατά
   καιρούς, τη μια λέγοντας ότι εκείνη τον
   είχε σκοτώσει και την άλλη ότι ο θάνατός
   του ήταν λάθος της. Η ιστορία με την
   αθέλητη λήψη ηρωίνης υποστηρίζεται από
   τη διήγηση του Αλέν Ρονέ, που έκανε παρέα
   με το ζευγάρι στο Παρίσι. Ο Ρονέ είχε
   γράψει ότι ο Μόρισον πέθανε από
   αιμορραγία αφού εισέπνευσε ηρωίνη της
   Κούρσον κι ότι εκείνη άθελά της
   αποκοιμήθηκε, αφήνοντάς τον να πεθάνει
   αντί να καλέσει για ιατρική βοήθεια.

[Επεξεργασία] Σημειώσεις

    1. ↑ Video 22 of 50: Florida State University: Toward a Greater
       University
    2. ↑ Jim Morrison Biography,
       http://www.thebiographychannel.co.uk/biography_story/1930:2450/1/Jim_Morrison.htm,
       ανακτήθηκε την 2008-08-24
    3. ↑ Επιστολή του πατέρα του Τζιμ στο
       Τμήμα Αστυνομικής επιτήρησης 1970
    4. ↑ Hoover, Elizabeth, The Death of Jim Morrison,
       http://www.americanheritage.com/entertainment/articles/web/20060703-jim-morrison-doors-drugs-rock-n-roll-aldous-huxley-paris-heroin-pamela-courson.shtml,
       ανακτήθηκε την 2008-08-24
    5. ↑ Jim Morrison Biography,
       http://www.thebiographychannel.co.uk/biography_story/1930:2450/4/Jim_Morrison.htm,
       ανακτήθηκε την 2008-08-24
    6. ↑ Kennealy, Patricia (1992). Strange Days: My Life With And Without
       Jim Morrison. New York: Dutton/Penguin. σελ. p.63. ISBN
       0-525-93419-7.
    7. ↑ Kennealy (1992) plate 7, p.175

[Επεξεργασία] Αποφθέγματα

   Wikiquote logo
   Στα Βικιφθέγματα υπάρχει υλικό σχετικό
   με το άρθρο:
   Τζιμ Μόρισον

     * Φίλος είναι αυτός που σου παρέχει
       απόλυτη ελευθερία να είσαι ο εαυτός
       σου.
     * Τα ναρκωτικά είναι ένα στοίχημα με το
       μυαλό σου.
     * Εξέθεσε τον εαυτό σου στο βαθύτερο
       φόβο σου. Μετά απ' αυτό, ο φόβος δεν
       έχει δύναμη, και ο φόβος της
       ελευθερίας συρρικνώνεται κι
       εξαφανίζεται. Είσαι ελεύθερος.

[Επεξεργασία] Βιβλία

  [Επεξεργασία] Η ποίηση του Μόρισον

     * The Lords and The New Creatures (1969). 1985 edition: ISBN
       0-7119-0552-5.
     * An American Prayer (1970), American Prayer in 1983, Zeppelin
       Publishing Company. ISBN 0-915628-46-5
     * Wilderness The Lost Writings Of Jim Morrison (1988). 1990 edition:
       ISBN 0-14-011910-8
     * The American Night: The Writings of Jim Morrison (1990). 1991 edition:
       ISBN 0-670-83772-5.

  [Επεξεργασία] Σχετικά με τον Τζιμ Μόρισον

     * John Densmore, Riders On The Storm: My Life With Jim Morrison and the
       Doors ISBN 0-385-30447-1.
     * Dave DiMartino, Moonlight Drive (1995) ISBN 1-886894-21-3
     * Wallace Fowlie, Rimbaud and Jim Morrison (1994) ISBN 0-8223-1442-8.
     * Jerry Hopkins, The Lizard King: The Essential Jim Morrison (1995) ISBN
       0-684-81866-3.
     * Jerry Hopkins and Danny Sugerman, No One Here Gets Out Alive (1980)
       ISBN 0-85965-138-X
     * Patricia Kennealy, Strange Days: My Life With And Without Jim Morrison
       (1992) ISBN 0-525-93419-7
     * Frank Lisciandro, Morrison -- A Feast Of Friends (1991) ISBN
       0-446-39276-6
     * Frank Lisciandro, Jim Morrison -- An Hour For Magic (A Photojournal)
       ISBN 0-85965-246-7
     * Ray Manzarek, Light My Fire (1998) First by Jerry Hopkins and Danny
       Sugerman (1981). ISBN 0-446-60228-0L
     * Mark Opsasnick, The Lizard King Was Here: The Life and Times of Jim
       Morrison in Alexandria, Virginia (2006) ISBN 1-4257-1330-0, Library of
       Congress Control Number: 2006903269. (Interview with the author)
     * James Riordan & Jerry Prochnicky, Break On Through (1991) ISBN
       0-688-11915-8.

[Επεξεργασία] Εξωτερικοί σύνδεσμοι

     * The Doors Official Webpage
     * Earliest film of Jim Morrison
     * Beat poet Michael McClure remembers his friend and fellow poet Jim
       Morrison
     * Mary Werbelow talks about Morrison in lengthy September 25, 2005
       interview in the St. Petersburg Times
     * Jim Morrison's Quiet Days In Paris
     * Jim Morrison's Grave in Paris
     * A Jim Morrison Tribute - Poetry
     * Love Street Country Store
     * Investigative Findings on the Death of Jim Morrison
     * Pamela Courson's Statement

   Ανακτήθηκε από
   "http://el.wikipedia.org/wiki/%CE%A4%CE%B6%CE%B9%CE%BC_%CE%9C%CF%8C%CF%81%CE%B9%CF%83%CE%BF%CE%BD"
   Κατηγορίες: Αμερικανοί τραγουδιστές |
   Αμερικανοί λογοτέχνες | Γεννήσεις το 1943 |
   Θάνατοι το 1971
   Κρυμμένη κατηγορία: Μερική επέκταση

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Afrikaans
     * Asturianu
     * Boarisch
     * Беларуская
     * Беларуская (тарашкевіца)
     * Български
     * বাংলা
     * Brezhoneg
     * Bosanski
     * Català
     * Česky
     * Cymraeg
     * Dansk
     * Deutsch
     * English
     * Esperanto
     * Español
     * Eesti
     * Euskara
     * فارسی
     * Suomi
     * Français
     * Gaeilge
     * Galego
     * עברית
     * हिन्दी
     * Hrvatski
     * Magyar
     * Ido
     * Italiano
     * 日本語
     * ქართული
     * 한국어
     * Lietuvių
     * Latviešu
     * Македонски
     * Nederlands
     * ‪Norsk (bokmål)‬
     * Occitan
     * Polski
     * Português
     * Română
     * Русский
     * Simple English
     * Slovenčina
     * Slovenščina
     * Shqip
     * Српски / Srpski
     * Svenska
     * தமிழ்
     * ไทย
     * Türkçe
     * Українська
     * Tiếng Việt
     * 中文
     * 粵語

     * Τελευταία τροποποίηση 10:56, 2
       Σεπτεμβρίου 2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
