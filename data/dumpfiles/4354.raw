   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                Γαλαξίας

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

           Αυτό το άρθρο αφορά το δικό μας
           γαλαξία. Για τους γαλαξίες γενικά,
           δείτε: Γαλαξίες. Για άλλες έννοιες,
           δείτε: Γαλαξίας (αποσαφήνιση).

   [IMG]
   [IMG]
   Άποψη του γαλαξία μας από τη Γη.

   Με τον όρο Γαλαξίας αναφερόμαστε, τις
   περισσότερες φορές, στο γαλαξία στον
   οποίο ανήκει η Γη και το Ηλιακό Σύστημα,
   ενώ όταν αναφερόμαστε σε άλλο γαλαξία,
   τον γράφουμε με πεζό γ και ακολουθεί και
   το όνομα ή ο κωδικός του.

   Ο Ήλιος (μαζί και η Γη) βρίσκονται στις
   παρυφές του Γαλαξία, και έτσι αυτός,
   καθώς τον κοιτάμε κατά μήκος, φαίνεται
   να σχηματίζει μία γαλακτόχρωμη, φωτεινή
   λωρίδα από πάρα πολλά αστέρια, που
   διασχίζει τον ορατό από τη Γη ουρανό από
   την μία πλευρά του ορίζοντα μέχρι την
   άλλη. Λόγω της εμφάνισης αυτής,
   ονομάστηκε στα ΕΛληνικά "Γαλαξίας
   κύκλος". Στα αγγλικά είναι γνωστός και ως
   «Milky Way» που είναι μετάφραση του
   Λατινικού Via Lactea («Γαλακτώδης Οδός»).

   Πρόκειται για έναν σπειροειδή γαλαξία
   και αποτελεί μέρος της Τοπικής Ομάδας
   γαλαξιών. Αποτελείται από τουλάχιστον 200
   δισεκατομμύρια αστέρες και ενδεχομένως
   έως και 400 δισεκατομμύρια αστέρες.
   Ανάμεσα στα τουλάχιστον 35 μέλη της
   Τοπικής Ομάδας, έρχεται δεύτερος σε
   αριθμό αστέρων, πίσω μόνο από τον
   Γαλαξία της Ανδρομέδας, ο οποίος
   αποτελείται από ένα τρισεκατομμύριο
   αστέρες, όπως ανακαλύφθηκε το 2006.

   Αν και ο γαλαξίας μας είναι ένας από τα
   δισεκατομμύρια που υπάρχουν στο Σύμπαν,
   έχει ιδιαίτερη σημασία για τον άνθρωπο
   καθώς είναι το «σπίτι» του Ηλιακού
   Συστήματος. Ο Δημόκριτος (460 - 370 π.Χ.) ήταν
   ο πρώτος άνθρωπος που χωρίς όργανα
   ισχυρίσθηκε ότι ο Γαλαξίας αποτελείται
   από απομακρυσμένα άστρα:«Γαλαξίας εστί
   πολλών και μικρών και συνεχών αστέρων,
   συμφωτιζομένων αλλήλοις, συναυγασμός
   δια την πύκνωσιν» ό,τι δηλαδή λέγει και η
   σύγχρονη Αστρονομία ως προς τη σύσταση
   του Γαλαξία.

   Πίνακας περιεχομένων

     * 1 Ετυμολογία του όρου
     * 2 Εμφάνιση στον ουρανό
     * 3 Μυθολογία
     * 4 Σχήμα
     * 5 Δομή

          * 5.1 Γαλαξιακός πυρήνας
          * 5.2 Σπειροειδείς βραχίονες
          * 5.3 Γαλαξιακή Άλως

     * 6 Η θέση του Ήλιου στον Γαλαξία
     * 7 Η γειτονιά του Γαλαξία
     * 8 Ταχύτητα μέσα στον χρόνο
     * 9 Ηλικία
     * 10 Το μέλλον του Γαλαξία
     * 11 Αναφορές
     * 12 Εξωτερικοί σύνδεσμοι

[Επεξεργασία] Ετυμολογία του όρου

   Ο όρος «γαλαξίας» προέρχεται από τις
   λέξεις «γάλα» και «άξονας» και δόθηκε
   λόγω της ορατής από τη Γη θαμπής
   γαλακτόχρωμης ζώνης (άξονα) του λευκού
   φωτός που εμφανίζεται στην ουράνια
   σφαίρα. Η θαμπή αυτή ζώνη, που ονομάζεται
   «γαλαξιακή ζώνη», περιέχει άστρα και
   άλλα υλικά. Ο Γαλαξίας μας φαίνεται
   λαμπρότερος προς το κέντρο του.

[Επεξεργασία] Εμφάνιση στον ουρανό

   Όλοι οι αστέρες που το μάτι μπορεί να
   διακρίνει στον ουρανό ανήκουν στον
   Γαλαξία αλλά πέρα από αυτά τα σχετικά
   κοντινά άστρα, ο γαλαξίας εμφανίζεται ως
   μία θολή λωρίδα λευκού φωτός που
   κυρίαρχει στο σύνολο της ουράνιας
   σφαίρας. Το φως αυτό προέρχεται από
   άστρα και άλλα υλικά που βρίσκονται
   εντός του γαλαξιακού επιπέδου.
   Σκοτεινές περιοχές εντός των ορίων, όπως
   η Μεγάλη Ρωγμή και ο Σάκος Ανθράκων,
   αντιστοιχούν σε περιοχές όπου το φως από
   μακρινά αστέρια είναι αποκλεισμένο από
   τα σκοτεινά νεφελώματα. Ο Γαλαξίας μας
   έχει μια σχετικά χαμηλή φωτεινότητα
   επιφάνειας λόγω του διαστρικού
   ενδιάμεσου που γεμίζει το γαλαξιακό
   δίσκο και που μας εμποδίζει να δούμε το
   φωτεινό Γαλαξιακό κέντρο. Είναι συνεπώς
   δύσκολο να τον δει κανείς από μία αστική
   ή προαστιακή περιοχή που πάσχει από τη
   φωτορύπανση.

   [IMG]
   [IMG]
   Ένα πανόραμα 360° του Γαλαξία από την
   κοιλάδα του θανάτου.

   Στην ουράνια σφαίρα, σχετικά με τον
   ουράνιο ισημερινό, ο Γαλαξίας
   εκτείνεται βόρεια μέχρι τον αστερισμό
   Κασσιόπη και νότια μέχρι τον αστερισμό
   Νότιο Σταυρό, πράγμα που δείχνει τη
   μεγάλη κλίση του επιπέδου του
   ισημερινού της Γης (περίπου 60 μοίρες) και
   του επιπέδου της εκλειπτικής ως προς το
   γαλαξιακό επίπεδο. Το γεγονός ότι ο
   Γαλαξίας διαιρεί το γήινο ουρανό (την
   ουράνια σφαίρα) σε δύο σχεδόν ίσα
   ημισφαίρια δείχνει ότι το Ηλιακό
   Σύστημα βρίσκεται πολύ κοντά στο
   γαλαξιακό επίπεδο.

   Το κέντρο του Γαλαξία βρίσκεται στον
   αστερισμό Τοξότης, όπου και ο γαλαξίας
   εμφανίζεται λαμπρότερος. Συνέχιζοντας
   προς τα δυτικά, ο Γαλαξίας διατρέχει
   τους αστερισμούς Σκορπιός, Βωμός,
   Γνώμων, Νότιον Τρίγωνον, Διαβήτης,
   Κένταυρος, Μυία, Νότιος Σταυρός, Τρόπις,
   Ιστία, Πρύμνα, Μέγας Κύων, Μονόκερως,
   Ωρίων, Δίδυμοι, Ταύρος, Ηνίοχος, Περσεύς,
   Ανδρομέδα, Κασσιόπη, Κηφεύς, Σαύρα,
   Κύκνος, Αλώπηξ, Βέλος, Αετός, Οφιούχος,
   Ασπίς και πάλι Τοξότης.

[Επεξεργασία] Μυθολογία

   Υπάρχουν πολλοί μύθοι που εξηγούν την
   γένεση του Γαλαξία. Συγκεκριμένα,
   υπάρχουν δυο παρόμοιοι αρχαίοι μύθοι
   που εξηγούν την ετυμολογία του ονόματος
   «Γαλαξίας» και τη σχέση του με το γάλα.
   Κάποιοι μύθοι τον συνδέουν με ένα κοπάδι
   από βόδια των οποίων το γάλα δίνει στον
   ουρανό τη μπλε απόχρωση. Στην Ανατολική
   Ασία, πίστευαν πως η θαμπή ζώνη αστεριών
   είναι το «Ασημένιο Ποτάμι» του
   Παραδείσου.

   Η «Ακασάγκανγκα» είναι το ινδικό όνομα
   για τον Γαλαξία μας, που σημαίνει ο
   Γάγγης του ουρανού.^[1]

   Σύμφωνα με την ελληνική μυθολογία, ο
   Γαλαξίας σχηματίστηκε από την Ήρα, η
   οποία έχυσε γάλα στον ουρανό, όταν
   ανακάλυψε πως ο Δίας την ξεγέλασε και
   τάιζε τον νεαρό Ηρακλή. Σε κάποια άλλη
   εκδοχή, ο Ερμής έβαλε στα κρυφά τον
   Ηρακλή στον Όλυμπο για να τραφεί από τα
   στήθη της Ήρας που κοιμόταν. Ο Ηρακλής
   δάγκωσε τη θηλή της Ήρας και το γάλα της
   εκτινάχθηκε στους ουρανούς
   σχηματίζοντας τον Γαλαξία.

   Στη φινλανδική μυθολογία ο γαλαξίας μας
   ονομαζόταν Λινουνράτα (μονοπάτι των
   πουλιών). Οι Φινλανδοί παρατήρησαν ότι
   τα αποδημητικά πουλιά χρησιμοποιούσαν
   τον Γαλαξία ως οδηγό για να ταξιδέψουν
   νότια, όπου πίστευαν ότι βρίσκεται το
   Λιντουκότο (το σπίτι των πουλιών). Αρκετά
   αργότερα οι επιστήμονες επιβεβαίωσαν
   την παρατήρηση των Φιλανδών. Τα
   αποδημητικά πουλιά έχουν τον Γαλαξία ως
   οδηγό για να ταξιδεύουν στα θερμότερα
   κλίματα κατά τη διάρκεια του χειμώνα.
   Ακόμα και σήμερα ο Γαλαξίας λέγεται
   Λινουνράτα στη φινλανδική γλώσσα.

   Στα σουηδικά, ο Γαλαξίας είναι γνωστός
   σαν Βιντεργκάταν (οδός του χειμώνα), για
   προφανείς λόγους: είναι περισσότερο
   ορατός τον χειμώνα στη Σκανδιναβία.

   Στην αρχαία αρμενική μυθολογία ο
   Γαλαξίας ονομαζόταν «Η Οδός του Κλέφτη
   Αχύρων» (Յարդ զողի Ճանապարհ), συνδέοντάς
   τον με έναν από τους θεούς, που έκλεψε
   άχυρο και κατά την προσπάθειά του να
   ξεφύγει από τους ουρανούς με ένα ξύλινο
   άρμα, έπεσε κάποιο από το άχυρο στο
   δρόμο. Αυτή η ονομασία διαδόθηκε από
   τους Άραβες.^[2]

[Επεξεργασία] Σχήμα

   [IMG]
   [IMG]
   Ο γαλαξίας μας κατά μήκος του άξονά του.
   Δημιουργία καλλιτεχνών της ΝΑΣΑ.

   Ο Γαλαξίας μας αποτελείται κυρίως από
   ένα πυρήνα, του οποίου το σχήμα είναι
   φακοειδές, πολύ πεπλατυσμένο. Από δύο εκ
   διαμέτρου αντίθετα άκρα του φακοειδούς
   αυτού πυρήνα εκφύονται οι δύο βραχίονές
   του, οι οποίοι και ελίσσονται γύρω από το
   κύριο φακοειδές σώμα του.
   Ο κύριος δίσκος του Γαλαξία μας έχει
   διάμετρο από 80.000 μέχρι 100.000 έτη φωτός,
   περίμετρο 250 ως 300 χιλιάδες έτη φωτός και
   πάχος γύρω στα 1.000 έτη φωτός. Αποτελείται
   από 200 μέχρι 400 δισεκατομμύρια άστρα^[3].
   Αν ορίσουμε μια φυσική κλίμακα και
   θεωρήσουμε ότι ο Γαλαξίας μας είχε
   διάμετρο 130 χιλιόμετρα, τότε το Ηλιακό
   Σύστημα θα είχε μήκος 2 χιλιοστά. Η
   Γαλαξιακή Άλως εκτείνεται σε διάμετρο
   250.000 ως 400.000 έτη φωτός. Όπως αναφέρεται
   εκτενώς, στη δομή του Γαλαξία παρακάτω,
   νέες έρευνες έδειξαν ότι ο δίσκος
   εκτείνεται πολύ περισσότερο από ό,τι
   νομίζαμε μέχρι τελευταία.

   Το απόλυτο μέγεθος του Γαλαξία, που δεν
   είναι δυνατό να μετρηθεί απευθείας,
   γίνεται δεκτό ως αστρονομική σύμβαση
   ότι είναι −20.5.

[Επεξεργασία] Δομή

   [IMG]
   [IMG]
   Παρατηρούμενη δομή των σπειροειδών
   βραχιόνων του Γαλαξία

   Επιμελημένες έρευνες, που άρχισε προ 200
   ετών ο Γερμανός αστρονόμος Ουίλ. Έρσελ (W.
   Herschel) και οι οποίες συνεχίσθηκαν από
   άλλους επιφανείς αστρονόμους, απέδειξαν
   ότι ο γαλαξίας μας αποτελεί ένα πελώριο
   συγκρότημα αστέρων, νεφελωμάτων και
   μεσοαστρικής ύλης όπως συμβαίνει με
   όλους τους γαλαξίες και μάλιστα ότι
   πρόκειται περί ενός εκ των σπειροειδών
   γαλαξιών.

   Μόλις τη δεκαετία του 1980 οι αστρονόμοι
   άρχισαν να υποπτεύονται ότι ο Γαλαξίας
   είχε κεντρική ράβδο και δεν ήταν ένα
   τυπικός σπειροειδής γαλαξίας, κάτι που
   παρατηρήσεις του 2005 με το Spitzer Space Telescope
   έχουν πλέον επιβεβαιώσει,
   αποδεικνύοντας ότι η κεντρική ράβδος
   του Γαλαξία ήταν μεγαλύτερη από ό,τι
   πιστευόταν.^[4]

   Επίσημα, από το 2005, ο Γαλαξίας μας
   θεωρείται πλέον ότι είναι ένα μεγάλος
   ραβδωτός σπειροειδής γαλαξίας τύπου SBbc
   στην ακολουθία Hubble (ραβδωτός
   σπειροειδής μικρής ελίκωσης) με
   συνολική μάζα 600 ως 3.000 δις ηλιακές
   μάζεςes (M[☉])^[5]^[6], αποτελούμενος από 200
   εώς 400 δισεκατομμύρια αστέρες.

   Ο γαλαξιακός δίσκος έχει εκτιμώμενη
   διάμετρο γύρω στα 100.000 έτη φωτός (δηλαδή
   της τάξης των 1·10^20 m)). Η απόσταση του
   Ήλιου από το κέντρο του Γαλαξία
   υπολογίζεται στα 26.000 έτη φωτός (δηλαδή
   της τάξης των 2,5·10^19 m)). Ο δίσκος είναι
   εξογκωμένος στο κέντρο.

  [Επεξεργασία] Γαλαξιακός πυρήνας

   Το γαλαξιακό κέντρο φιλοξενεί το
   ιδιαίτερα πολύπλοκο σύμπλεγμα Τοξότης Α
   (Sagittarius A), στο κεντρικό πυρήνα του οποίου
   έχει εντοπιστεί ένα συμπαγές
   αντικείμενο μεγάλης μάζας και
   ραδιοεκπομπής, το οποίο ονομάζεται
   Τοξότης Α* (Sagittarius A*) και θεωρείται το
   κεντρικότερο σημείο του Γαλαξία.
   Υπάρχουν σοβαρές υποψίες ότι το
   αντικείμενο αυτό πρόκειται για μια
   τεράστια μαύρη τρύπα (supermassive black hole) με
   μάζα εκατομμύρια φορές μεγαλύτερη από
   την ηλιακή. Οι περισσότεροι γαλαξίες
   εικάζεται ότι έχουν παρόμοιες μελανές
   οπές στο κέντρο τους.

   Όπως συμβαίνει με πολλούς γαλαξίες, η
   κατανομή μάζας στο Γαλαξία είναι τέτοια
   ώστε η τροχιακή ταχύτητα των
   περισσοτέρων αστέρων δεν εξαρτάται από
   την απόσταση από το κέντρο. Πέρα από το
   Κέντρο (ή στα εξώτερα όρια) η τυπική
   αστρική ταχύτητα είναι ανάμεσα στα 210
   και 240 km/s.^[7] Άρα η περίοδος περιφοράς του
   τυπικού αστέρα είναι ανάλογη μόνο με το
   μήκος της διανυόμενης τροχιάς. Αυτό
   διαφέρει σημαντικά από το Ηλιακό
   Σύστημα, όπου διαφορετική τροχιά
   σημαίνει και διαφορετική ταχύτητα του
   αντικειμένου που κινείται σε αυτή.

   Η ράβδος του Γαλαξία πιστεύεται ότι έχει
   μήκος 27.000 έτη φωτός, διαπερνώντας στο
   κέντρο του γαλαξία σε γωνία 44±10° μοιρών
   σε σχέση με την ευθεία Ήλιου - Γαλαξιακού
   Κέντρου. Αποτελείται κυρίως από
   ερυθρούς νάνους αστέρες, που πιστεύεται
   ότι είναι πανάρχαιοι.

   [IMG]
   [IMG]
   Δομή των γαλαξιακών βραχιόνων
   (προβλεπόμενη και παρατηρούμενη).

  [Επεξεργασία] Σπειροειδείς βραχίονες

   Κάθε βραχίονας περιγράφεται με μια
   λογαριθμική σπείρα (όπως συμβαίνει με
   τους περισσότερους γαλαξίες) με κλίση 12
   μοιρών. Πιστεύεται ότι υπάρχουν 4
   μεγάλοι βραχίονες, που ξεκινούν από την
   κεντρική περιοχή του Γαλαξία. Αυτοί
   ονομάζονται ως εξής (βάσει της εικόνας
   στα δεξιά):

     * 2 και 8 - «Βραχίονας των 3 χιλιοπαρσέκ»
       και Βραχίονας Περσέως
     * 3 και 7 - Βραχίονας Γνώμονος και
       Βραχίονας Κύκνου (μαζί με μια
       νεοανακαλυφθείσα προέκταση - 6)
     * 4 και 10 - Βραχίονας Νοτίου Σταυρού και
       Βραχίονας Ασπίδος
     * 5 και 9 - Βραχίονας Τρόπιδος και
       Βραχίονας Τοξότου

   Υπάρχουν και τουλάχιστον 2 μικρότεροι
   βραχίονες συμπεριλαμβανομένου του:

     * 11 - Βραχίονας Ωρίωνος (ο οποίος
       περιλαμβάνει το Ηλιακό Σύστημα και
       τον Ήλιο - 12)

   Περαιτέρω παρατηρήσεις δείχνουν ότι ο
   Γαλαξίας έχει μόνο δύο σπειροειδείς
   βραχίονες, τον βραχίονα του Περσεά και
   το Βραχίονα του Κενταύρου-Ασπίδος. Οι
   υπόλοιποι δύο είναι συνακόλουθοι ή
   μικρής σημασίας.^[8] Αυτό σημαίνει ότι
   μοίαζει αρκετά με τον NGC 1365.

   Έξω από τους μεγάλους γαλαξιακούς
   βραχίονες είναι ο Εξώτερος Δακτύλιος ή
   Δακτύλιος του Μονόκερω, ένας δακτύλιος
   αστέρων γύρω από το Γαλαξία, ο οποίος
   έχει προταθεί από τους αστρονόμους Brian
   Yanny και Heidi Jo Newberg, και αποτελείται από
   αέρια και άστρα που αποκόπηκαν από
   άλλους γαλαξίες πριν από δισεκατομμύρια
   χρόνια.

  [Επεξεργασία] Γαλαξιακή Άλως

   Ο γαλαξιακός δίσκος περιβάλλεται από
   μία Γαλαξιακή άλω παλαιών αστέρων και
   σφαιρωτών σμηνών με διάμετρο από 250.000
   έως 400.000 ετών φωτός^[9]. Ενώ ο δίσκος
   περιλαμβάνει αέρια και σκόνη που
   εμποδίζουν την παρατήρηση κάποιων μηκών
   κύματος, η άλως δεν έχει. Στο δίσκο
   λαβαίνουν χώρα ακόμα γεννήσεις αστέρων
   (ειδικά στους βραχίονες που έχουν
   μεγαλύτερη πυκνότητα), αλλά όχι στην άλω.
   Ανοικτά σμήνη παρατηρούνται κυρίως στο
   δίσκο.

   Η περισσότερη από την μάζα του Γαλαξία
   αποτελείται από σκοτεινή ύλη,
   δημιουργώντας μία άλω σκοτεινής ύλης,
   μάζας που θεωρείται μεταξύ 600-3.000 δις
   ηλιακών μαζών (M[☉]), που συγκεντρώνεται
   κοντά στο Γαλαξιακό Κέντρο.^[10]

   Πρόσφατες ανακαλύψεις αύξησαν την
   κατανόησή μας για τη δομή του Γαλαξία. Με
   την ανακάλυψη ότι ο δίσκος του Γαλαξία
   της Ανδρομέδας (M31) εκτείνεται μακρύτερα
   απ' ό,τι πιστευόταν,^[11] η πιθανότητα ο
   δίσκος του Γαλαξία να είναι μεγαλύτερος
   είναι πολύ μεγάλη και ενισχύεται από την
   ανακάλυψη επέκτασης του Βραχίονα του
   Κύκνου.^[12] Με την ανακάλυψη του Νάνου
   Ελλειπτικού Γαλαξία του Τοξότη
   ανακαλύφθηκε και μια ζώνη γαλαξιακών
   θραυσμάτων στην πολική τροχιά του Νάνου
   του Τοξότη, καθώς η αλληλεπίδραση με τον
   Γαλαξία τον διαλύει. Παρομοίως, με την
   ανακάλυψη του Νάνου Γαλαξία του Μεγάλου
   Κυνός ανακαλύφθηκε άλλος ένας δακτύλιος
   θραυσμάτων που περικυκλώνει τον
   γαλαξιακό δίσκο.

   Στις 9 Ιανουαρίου 2006 ο Μάριο Γιούριτς (Mario
   Juric) και άλλοι ερευνητές από το
   Πανεπιστήμιο Πρίνστον (Princeton University)
   ανακοίνωσαν ότι το πρόγραμμα Sloan Digital Sky
   Survey του βορείου ημισφαιρίου εντόπισε
   ένα τεράστιο και διάχυτο σύμπλεγμα
   άστρων (που απλώνεται σε έκταση 5.000 το
   μέγεθος της πανσελήνου) μέσα στο
   Γαλαξία, που δεν δείχνει να συμφωνεί με
   τα τρέχοντα μοντέλα. Αυτή η συλλογή
   άστρων είναι σχεδόν κάθετη στο επίπεδο
   των βραχιόνων του Γαλαξία. Η πιθανότερη
   εξήγηση είναι ότι ο Γαλαξίας μας
   ενώνεται με ένα νάνο γαλαξία. Ο γαλαξίας
   αυτός έχει ονομαστεί ανεπισήμως Αστρικό
   Ρεύμα Παρθένου και βρίσκεται στην
   κατεύθυνση της Παρθένου, 30.000 έτη φωτός
   μακριά.

   Στις 9 Μαΐου 2006 ο Daniel Zucker και ο Vasily Belokurov
   ανακοίνωσαν ότι το πρόγραμμα Sloan Digital Sky
   Survey ανακάλυψε δύο νάνους γαλαξίες στην
   κατεύθυνση των αστερισμών Θηρευτικών
   Κυνών και Βοώτη.

   [IMG]
   [IMG]
   Μωσαϊκό εικόνων του Γαλαξία οι οποίες
   τραβήχτηκαν με Ακτίνες Χ από το Chandra X-ray
   Observatory

[Επεξεργασία] Η θέση του Ήλιου στον Γαλαξία

   Ο Ήλιος (έτσι κι η Γη και το Ηλιακό
   Σύστημα) βρίσκεται αρκετά κοντά στον
   εσωτερικό δακτύλιο του Βραχίονα του
   Ωρίωνα, στο τοπικό νέφος, σε απόσταση 7,94
   ± 0,42 kpc από το Γαλαξιακό Κέντρο.^[13]^[14]^[15] Η
   απόσταση ανάμεσα στον τοπικό βραχίονα
   και τον αμέσως κοντινότερο, τον Βραχίονα
   του Περσέως, είναι της τάξης των 1·10^19 m
   (6.500 έτη φωτός).^[16] Ο Ήλιος και
   κατ'επέκταση το Ηλιακό Σύστημα,
   βρίσκονται σε αυτό που οι επιστήμονες
   αποκαλούν Γαλαξιακή κατοικήσιμη Ζώνη.

   Η κατεύθυνση της πορείας του Ήλιου (άπηξ
   ή κόρυμβος), αναφέρεται στην κατεύθυνση
   του Ήλιου καθώς ταξιδεύει στον Γαλαξία.
   Η γενική κατεύθυνση της γαλαξιακής
   κίνησης του Ήλιου είναι κοντά στον
   αστερισμό Ηρακλή, σε γωνία περίπου 86
   μοιρών ως προς το Γαλαξιακό Κέντρο. Η
   τροχιά του Ήλιου στον Γαλαξία
   αναμένεται να είναι περίπου ελλειπτική
   με την προσθήκη επιρροών από τους
   γαλαξιακούς βραχίονες και την
   ανομοιογενή κατανομή μάζας. Αυτή τη
   στιγμή βρισκόμαστε 1/8 της τροχιάς πριν
   το περιγαλάξιο (την κοντινότερη
   απόσταση από το κέντρο του Γαλαξία).

   Το Ηλιακό Σύστημα χρειάζεται γύρω στα 225
   - 250 εκατομμύρια χρόνια για να
   συμπληρώσει μία τροχιά (ένα Γαλαξιακό
   Έτος),^[17] άρα εικάζεται ότι έχει
   εκτελέσει περί τις 20-25 περιφορές στη
   διάρκεια της ζωής του. Η τροχιακή
   ταχύτητα του Ηλιακού Συστήματος είναι 217
   km/sec, δηλ. 1 έτος φωτός ανά περίπου 1.400 έτη,
   και 1 AU σε 8 ημέρες.

   Το Πλανητάριο Hayden χρησιμοποιεί 8,0 kpc στον
   διαδραστικό τρισδιάστατο Άτλαντα του
   Γαλαξία, ο οποίος μόλις που
   συμπεριλαμβάνει το Γαλαξιακό Κέντρο.

[Επεξεργασία] Η γειτονιά του Γαλαξία

   [IMG]
   [IMG]
   Ο γαλαξίας NGC 7331 συχνά αναφέρεται ως ο
   «δίδυμος του Γαλαξία μας». Κάπως έτσι
   μπορεί να φαίνεται ο δικός μας γαλαξίας
   αν κάποιος τον κοιτάζει απ' έξω.

   Ο Γαλαξίας μας, ο Γαλαξίας της
   Ανδρομέδας και ο Γαλαξίας του Τριγώνου
   αποτελούν τα κύρια και τα τρία
   μεγαλύτερα σε μέγεθος μέλη της Τοπικής
   Ομάδας, μιας ομάδας τουλάχιστον 35
   βαρυτικά συνδεδεμένων γαλαξιών. Όλοι
   τους περιφέρονται γύρω από ένα βαρυτικό
   κέντρο που βρίσκεται ανάμεσα στον
   Γαλαξία μας και στον Γαλαξία της
   Ανδρομέδας. Η Τοπική Ομάδα αποτελεί
   μέρος του Υπερσμήνους της Παρθένου.

   Πολλοί γαλαξίες της Τοπικής Ομάδας
   βρίσκονται σε τροχιά γύρω από τον
   Γαλαξία μας. Ο μεγαλύτερος από αυτούς
   είναι το Μέγα Νέφος του Μαγγελάνου με
   διάμετρο 20.000 έτη φωτός. Οι μικρότεροι, ο
   Νάνος της Τρόπιδος, ο Νάνος του Δράκοντα,
   και ο Λέων II (νάνος γαλαξίας) έχουν
   διάμετρο μόνο 500 έτη φωτός. Οι άλλοι
   νάνοι που βρίσκοται σε τροχιά γύρω από
   το Γαλαξία μας είναι το Μικρό Νέφος του
   Μαγγελάνου, ο Νάνος του Μεγάλου Κυνός (ο
   πιο κοντινός, ανακαλύφτηκε στα τέλη του
   2003), ο Ελλειπτικός Νάνος του Τοξότη
   (ανακαλύφτηκε το 1994 και για μερικά
   χρόνια πιστευόταν πως ήταν ο
   κοντινότερος), ο Νάνος της Μικρής Άρκτου,
   ο Νάνος του Βοώτη (ανακαλύφτηκε το 2006), ο
   Νάνος του Γλύπτη, ο Νάνος του Εξάντα, ο
   Νάνος της Καμίνου και ο Νάνος Λέων Ι.

   Τον Ιανουάριο του 2006, ερευνητές ανέφεραν
   ότι η μέχρι τώρα ανεξήγητη ανωμαλία που
   υπάρχει στο δίσκο του γαλαξία μας, έχει
   πλέον χαρτογραφηθεί και βρέθηκε ότι
   είναι δόνηση που προκαλείται από τα Νέφη
   του Μαγγελάνου, που δημιουργούν
   δονήσεις σε συγκεκριμένες συχνότητες
   όταν περνούν από τις άκρες του Γαλαξία
   μας.^[18] Παλιότερα, θεωρούνταν πολύ
   μικροί για να επηρεάσουν τον Γαλαξία,
   αφού έχουν μόλις το 2% της μάζας του.
   Παρόλα αυτά, παίρνοντας υπόψη τη
   σκοτεινή ύλη, η κίνηση των δύο μικρών
   αυτών γαλαξιών, δημιουργεί μια διέγερση
   που επηρεάζει τον μεγαλύτερο δικό μας
   Γαλαξία. Λαβαίνοντας υπόψη τη σκοτεινή
   ύλη, αυτό έχει ως αποτέλεσμα έναν
   εικοσαπλασιασμό της μάζας του Γαλαξία. Ο
   υπολογισμός αυτός έγινε με βάση το
   υπολογιστικό μοντέλο του Martin Weinberg του
   Πανεπιστημίου της Μασσαχουσέτης στο
   Άμχερστ (Amherst). Σε αυτό το μοντέλο η
   σκοτεινή ύλη απλώνεται έξω από το δίσκο
   του Γαλαξία με το γνωστό στρώμα αερίων.
   Το αποτέλεσμα είναι ότι το μοντέλο
   προβλέπει μια ένταση των βαρυτικών
   επιρροών των Μαγγελανικών Νεφών καθώς
   περνούν μέσα από το Γαλαξία.

[Επεξεργασία] Ταχύτητα μέσα στον χρόνο

   Γενικά, έννοια της απόλυτης ταχύτητας
   κάθε αντικειμένου στο Σύμπαν δεν έχει
   νόημα σύμφωνα με τον Άλμπερτ Αϊνστάιν
   και την Ειδική Θεωρία της Σχετικότητας,
   η οποία διακηρύσσει ότι δεν υπάρχει
   «προτιμώμενο» αδρανειακό σύστημα
   αναφοράς στο διάστημα, με βάση το οποίο
   να συγκρίνουμε την ταχύτητα του Γαλαξία.
   (Η κίνηση πάντα πρέπει να καθορίζεται σε
   σχέση με ένα άλλο αντικείμενο.)

   Έχοντας αυτό στο μυαλό, πολλοί
   αστρονόμοι πιστεύουν ότι ο Γαλαξίας
   κινείται στο διάστημα με ταχύτητα γύρω
   στα 600 km το δευτερόλεπτο σε σχέση με τους
   διπλανούς γαλαξίες.^[19] Οι τελευταίες
   εκτιμήσεις μιλούν για ένα εύρος
   ταχύτητας από 130 μέχρι 1.000
   χλμ/δευτερόλεπτο. Αν όντως ο Γαλαξίας
   κινείται με 600 km/sec, ταξιδεύουμε 51,84
   εκατομμύρια χιλιόμετρα την ημέρα, ή
   περισσότερο από 19,9 δις km το χρόνο. Για να
   έχουμε ένα μέτρο σύγκρισης, αυτό
   σημαίνει πως ταξιδεύουμε περίπου 4,5
   φορές την απόσταση που απέχει ο
   Πλούτωνας από τη Γη (όταν βρίσκεται στο
   κοντινότερο σημείο). Ο Γαλαξίας
   θεωρείται πως κινείται στην κατεύθυνση
   του αστερισμού Ύδρα.

[Επεξεργασία] Ηλικία

   Η ηλικία του Γαλαξία μας εκτιμάται στα
   13,6 δις (10^9) χρόνια, διάρκεια που είναι
   κοντά στην ηλικία του Σύμπαντος.^[20]

   Η εκτίμηση αυτή βασίζεται στην έρευνα
   που διεξάχθηκε το 2004 από μια ομάδα
   αστρονόμων: Luca Pasquini, Piercarlo Bonifacio, Sofia Randich,
   Daniele Galli, και Raffaele G. Gratton. Η ομάδα
   χρησιμοποίησε το UV-Οπτικό Φασματογράφο
   του VLT (Very Large Telescope) για να μετρήσει, για
   πρώτη φορά, το βηρύλλιο που περιέχεται
   σε δύο αστέρες του αστρικού σμήνους NGC
   6397. Αυτό τους επέτρεψε να υπολογίσουν
   τον χρόνο ανάμεσα στη δημιουργία της
   πρώτης γενιάς των αστέρων του Γαλαξία
   μας και στη δημιουργία της πρώτης γενιάς
   αστέρων του σμήνους, σε 200 με 300
   εκατομμύρια χρόνια. Συμπεριλαμβάνοντας
   την ηλικία των αστέρων στο σφαιρωτό
   σμήνος (13,4 ± 0,8 δις χρόνια), εκτίμησαν την
   ηλικία του Γαλαξία στα 13,6 ± 0,8 δις χρόνια.

   Το 2007, ένα αστέρι στο γαλαξιακό
   φωτοστέφανο, το HE 1523-0901, εκτιμάται ότι
   έχει ηλικία σε περίπου 13,2
   δισεκατομμύριων ετών, σχεδόν τόσο
   μεγάλη όσο και το Σύμπαν. Ως το
   παλαιότερο γνωστό αντικείμενο στο
   Γαλαξία μας εκείνη την εποχή, διέθεσε
   ένα κατώτατο όριο για την ηλικία του
   Γαλαξία μας.^[21] Η εκτίμηση αυτή
   καθορίστηκε από τον UV-Visual Echelle
   φασματογράφο του Πολύ Μεγάλου
   Τηλεσκοπίου για τη μέτρηση της σχετικής
   δύναμης των φασματικών γραμμών που
   προκαλείται από την παρουσία του θορίου
   και άλλων στοιχείων που δημιουργούνται
   από την R-διαδικασία. Τα αυτή η γραμμή
   δείχνει την αφθονία των διαφορετικών
   στοιχειακών ισοτόπων, από τις οποίες η
   εκτίμηση της ηλικίας του αστεριού
   μπορεί να γίνει με την
   πυρηνοκοσμοχρονονολογία.^[21]

[Επεξεργασία] Το μέλλον του Γαλαξία

   Μετρήσεις δείχνουν ότι ο γαλαξίας της
   Ανδρομέδας μας πλησιάζει με ταχύτητα 300
   χιλιομέτρων το δευτερόλεπτο και μπορεί
   να συγκρουστεί με τον Γαλαξία μας σε 3 ως
   4 δις χρόνια. Αν συγκρουστούν, πιστεύεται
   ότι ο Ήλιος αλλά και άλλοι αστέρες
   μάλλον δεν θα συγκρουστούν με αστέρες
   της Ανδρομέδας, αλλά οι δύο γαλαξίες θα
   σχηματίσουν έναν ενιαίο ελλειπτικού
   σχήματος γαλαξία. Η διαδικασία της
   ένωσης αυτής εκτιμάται ότι θα διαρκέσει
   1 δις χρόνια.

[Επεξεργασία] Αναφορές

    1. ↑ A M T Jackson, R.E. Enthoven (1989). Folk Lore Notes. Asian
       Educational Services. ISBN 8120604857.
       http://books.google.com/?id=eRkuXFD93zsC. "... According to the
       Puranas, the milky way or akashganga is the celestial River Ganga
       which was brought down by Bhagirath ..."
    2. ↑ Scholar search }}
    3. ↑ The Milky Way Galaxy
    4. ↑ 16 August 2005 - New Scientist article
    5. ↑ The Physics Factbook - entry citing references about the mass of
       the Milky Way. URL accessed March 16, 2006.
    6. ↑ The radial velocity dispersion profile of the Galactic halo:
       Constraining the density profile of the dark halo of the Milky Way,
       Battagli et al. 2005, MNRAS, 364 (2005) 433
    7. ↑ http://zebu.uoregon.edu/~imamura/123/lecture-2/mass.html
    8. ↑ Benjamin, R. A. (2008). "The Spiral Structure of the Galaxy:
       Something Old, Something New...". Beuther, H.; Linz, H.; Henning, T.
       (ed.). Massive Star Formation: Observations Confront Theory. 387.
       Astronomical Society of the Pacific Conference Series. pp. 375.
       http://adsabs.harvard.edu/abs/2008ASPC..387..375B. laysource=Space.com
       Lay summary (2008-06-03).
       Δείτε επίσης Bryner, Jeanna (2008-06-03). "New Images:
       Milky Way Loses Two Arms". Space.com.
       http://www.space.com/scienceastronomy/080603-aas-spiral-arms.html.
       Ανακτήθηκε την 2008-06-04.
    9. ↑ Astronomy Lecture Notes
   10. ↑ filler
   11. ↑ 6 April 2005 - Ibata, R. et al, Astrophys. Journal, 634 (2005)
       287-313
   12. ↑ http://www.solstation.com/x-objects/gal-ring.htm
   13. ↑ Reid, M. J. (1993), "The distance to the center of the Galaxy".
       Annual Review of Astronomy and Astrophysics, Vol. 31, p. 345-372.
   14. ↑ Eisenhauer, F., et al (2003), "A Geometric Determination of the
       Distance to the Galactic Center" Astrophys.J. 597 L121-L124.
   15. ↑ Horrobin, M. et al (2004), "First results from SPIFFI. I: The
       Galactic Center" (PDF). Astronomische Nachrichten, Vol. 325, p.
       120-123.
   16. ↑ 14 January 2000 - Press release, Canadian Galactic Plan Survey
   17. ↑ http://hypertextbook.com/facts/2002/StacyLeong.shtml
   18. ↑ Πανεπιστήμιο της Καλιφόρνιας,
       Μπέκλεϊ (2006-01-09). Milky Way galaxy is warped and vibrating
       like a drum. Δελτίο τύπου. Ανακτήθηκε στις
       2007-10-18.
   19. ↑ Mark H. Jones, Robert J. Lambourne, David John Adams (2004). An
       Introduction to Galaxies and Cosmology. Cambridge University Press.
       σελ. 298. ISBN 0521546230.
       http://books.google.com/?id=36K1PfetZegC&pg=PA4&dq=movement+%22Milky+Way%22.
   20. ↑ 17 Αυγούστου 2004 - Press release, European Southern
       Observatory
   21. ↑ ^21,0 ^21,1 Frebel, Anna; Christlieb, Norbert; Norris, John E.;
       Thom, Christopher; Beers, Timothy C.; Rhee, Jaehyon (2007). "Discovery
       of HE 1523-0901, a Strongly r-Process-enhanced Metal-poor Star with
       Detected Uranium". The Astrophysical Journal 660: L117.
       doi:10.1086/518122. Πρότυπο:ArXiv.

[Επεξεργασία] Εξωτερικοί σύνδεσμοι

     * Ο Γαλαξίας μας
     * MultiWavelength Milky Way:Ιστοσελίδα της NASA με
       φωτογραφικό υλικό
     * Φωτογραφικό υλικό του γαλαξία
     * Φωτογραφικό υλικό του Γαλαξία
     * Ο Γαλαξίας μας
     * ο Δακτύλιος του Γαλαξία
     * Ο σχηματισμός ενός νέου αρμού στον
       Γαλαξία

          * http://www.solstation.com/x-objects/gal2arc.jpg

     * ο σχηματισμός ενός νέου αρμού στον
       Γαλαξία

          * http://skyandtelescope.com/mm_images/6829.jpg

     * The Milky Way spiral arms and a possible climate connection
     * The 1920 Shapley - Curtis Debate on the size of the Milky Way
     * Galactic center mosaic via sun-orbiting Spitzer infrared telescope
     * Milky Way Plan Views
     * Nearby Dust Clouds in the Milky Way
     * Deriving The Shape Of The Galactic Stellar Disc (SkyNightly) Mar 17,
       2006

   Ανακτήθηκε από
   "http://el.wikipedia.org/wiki/%CE%93%CE%B1%CE%BB%CE%B1%CE%BE%CE%AF%CE%B1%CF%82"
   Κατηγορίες: Αστρονομία | Γαλαξίες |
   Τοπική ομάδα γαλαξιών

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Afrikaans
     * Aragonés
     * العربية
     * مصرى
     * Asturianu
     * Azərbaycanca
     * Boarisch
     * Žemaitėška
     * Беларуская (тарашкевіца)
     * Български
     * Bosanski
     * Català
     * Soranî / کوردی
     * Česky
     * Чӑвашла
     * Cymraeg
     * Dansk
     * Deutsch
     * English
     * Esperanto
     * Español
     * Eesti
     * Euskara
     * فارسی
     * Suomi
     * Võro
     * Français
     * Frysk
     * Gaeilge
     * Galego
     * Gaelg
     * עברית
     * Hrvatski
     * Magyar
     * Հայերեն
     * Bahasa Indonesia
     * Ido
     * Íslenska
     * Italiano
     * 日本語
     * Basa Jawa
     * ქართული
     * ಕನ್ನಡ
     * 한국어
     * Latina
     * Lëtzebuergesch
     * Limburgs
     * Lietuvių
     * Latviešu
     * Олык Марий
     * Македонски
     * മലയാളം
     * मराठी
     * Bahasa Melayu
     * Mirandés
     * မြန်မာဘာသာ
     * Nāhuatl
     * नेपाली
     * नेपाल भाषा
     * Nederlands
     * ‪Norsk (nynorsk)‬
     * ‪Norsk (bokmål)‬
     * Novial
     * Nouormand
     * Occitan
     * Kapampangan
     * Polski
     * پنجابی
     * Português
     * Runa Simi
     * Română
     * Русский
     * Саха тыла
     * Sicilianu
     * سنڌي
     * Srpskohrvatski / Српскохрватски
     * Simple English
     * Slovenčina
     * Slovenščina
     * Српски / Srpski
     * Basa Sunda
     * Svenska
     * Kiswahili
     * தமிழ்
     * తెలుగు
     * ไทย
     * Türkmençe
     * Tagalog
     * Türkçe
     * Татарча/Tatarça
     * ئۇيغۇرچە / Uyghurche‎
     * Українська
     * اردو
     * Tiếng Việt
     * West-Vlams
     * Walon
     * Winaray
     * 中文
     * Bân-lâm-gú
     * 粵語

     * Τελευταία τροποποίηση 21:55, 5 Νοεμβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
