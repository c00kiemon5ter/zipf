   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                Μητροπολίτης Θεσσαλονίκης Παντελεήμων Χρυσοφάκης

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Ο Μητροπολίτης Θεσσαλονίκης Παντελεήμων Β' ο από Σάμου και Ικαρίας (κατά
   κόσμον Νικόλαος Χρυσοφάκης) γεννήθηκε στην Αθήνα το 1925 και ήταν το έκτο,
   κατά σειρά, παιδί των Μιχαήλ και Ασημίνας, το γένος Αδάμη. Μετά τις
   εγκύκλιες σπουδές εισήλθε, σε ηλικία 17 ετών, στη Θεολογική Σχολή του
   Εθνικού Καποδιστριακού Πανεπιστημίου Αθηνών το 1942, από την οποία
   αποφοίτησε, με τον βαθμό "Άριστα" το 1947.

   Ακολούθως εκπλήρωσε τις στρατιωτικές του υποχρεώσεις, υπηρετώντας επί
   τριετία ως έφεδρος ανθυπολοχαγός πεζικού στη Γενική Διεύθυνση της
   Θρησκευτικής Υπηρεσίας του Γενικού Επιτελείου Στρατού κατ' αρχάς, έπειτα
   στην Β10 της 42ης Ταξιαρχίας και, τέλος, στη Β10 του Α' Σώματος Στρατού.
   Τιμήθηκε δύο φορές με το μετάλλιο εξαιρέτων πράξεων, κατόπιν πρότασης του
   τότε Γενικού Διευθυντή της Θρησκευτικής Υπηρεσίας του Γενικού Επιτελείου
   Στρατού, μετέπειτα Μητροπολίτου Μονεμβασίας και Σπάρτης Κυπριανού.

   Χειροτονήθηκε Διάκονος στις 23 Ιουλίου του 1950 από τον Μητροπολίτη
   Εδέσσης και Πέλλης Παντελεήμονα Παπαγεωργίου (μετέπειτα Μητροπολίτη
   Θεσσαλονίκης). Στις 15 Ιουνίου 1951 χειροτονήθηκε Πρεσβύτερος και
   χειροθετήθηκε Αρχιμανδρίτης, με εντολή του μακαριστού αρχιεπισκόπου Αθηνών
   και πάσης Ελλάδος Σπυρίδωνος (Βλάχου), στον Ιερό Ναού Αγίου Παύλου οδού
   Ψαρών, από τον βοηθό επίσκοπο Ευρίπου Αλέξιο (μετέπειτα Μητροπολίτη
   Ζακύνθου). Ο Μητροπολίτης Εδέσσης και Πέλλης Παντελεήμων Παπαγεωργίου τον
   διορίζει τακτικό Ιεροκήρυκα της Ιεράς Μητρόπολης Εδέσσης και Πέλλης με
   έδρα τα Γιαννιτσά. Μετά την μετάθεση του Παπαγεωργίου στη Μητρόπολη
   Θεσσαλονίκης, τον καλεί στη συμπρωτεύουσα όπου διορίζεται και πάλι
   τακτικός Ιεροκήρυκας, λειτουργώντας παράλληλα στο ναϋδριο του σανατορίου
   Θεσσαλονίκης, στο Ασβεστοχώρι.

   Με υποτροφία της ελληνικής δημοκρατίας και της γαλλικής ακαδημίας, επί
   διετία, ακολούθησε ευρύτερες σπουδές στο Ψυχολογικό Ινστιτιτούτο του
   Πανεπιστημίου της Σορβόνης και στο Καθολικό Ινστιτούτο του Παρισιού, στην
   Ecole des Hautes Etudes, όπου σπούδασε Χριστιανική και Βυζαντινή
   Αρχαιολογία, και Γαλλικό Πολιτισμό, και, τέλος, στην Ecole Normal, όπου
   παρακολούθησε το μάσθημα της Στατιστικής.

   Τελείωσε τις μεταπτυχιακές σπουδές και επανήλθε στην Αθήνα, το 1955, όπου
   υπηρέτησε ως Εφημέριος του Πανεπιστημιακού Ναού Εισοδίων της Θεοτόκου -
   Αγίας Βαρβάρας (Καπνικαρέας) και Ιερατικώς Προϊστάμενος του Ιερού Ναού
   Αγίου Βασιλείου (οδού Μετσόβου) Αθηνών. Τον Νοέμβριο του 1957 με πρόταση
   του αρχιεπισκόπου Αθηνών Θεοκλήτου, διορίζεται Υποδιευθυντής και
   Πνευματικός του Θεολογικού Οικοτροφείου της Αποστολικής Διακονίας, ενώ
   παράλληλα υπηρετεί επί διετία ως Γραμματέας του Γραφείου Τύπου της
   Αρχιεπισκοπής Αθηνών. Το 1960 διορίζεται Γραμματέας των Συνοδικών
   Δικαστηρίων. Παράλληλα, από το 1951, διδάσκει στα Ανώτερα Εκκλησιαστικά
   Φροντιστήρια Ριζαρείου και Θεσσαλονίκης και στο Πνευματικό Φροντιστήριο
   Πεντέλης, τα μαθήματα της Λειτουργικής, Τελετουργικής, Εξομολογητικής,
   Ποιμαντικής, Ερμηνεία Ιερών Κανόνων, Περί Εκκλησιαστικών Δικαστηρίων κ.ά.

   Το Νοέμβριο του 1965 η Ιεραρχία της Εκκλησίας της Ελλάδος εκτιμώντας τα
   ποιμαντικά, λειτουργικά και διοικητικά του προσόντα, με κανονική ψηφοφορία
   τον εκλέγει Μητροπολίτη Σάμου και Ικαρίας και η εις επίσκοπον χειροτονία
   του λαμβάνει χώρα στον Ιερό Ναό Αγίου Βασιλείου Αθηνών, υπό του
   τοποτηρητού της Μητρόπολης Σάμου και Ικαρίας, Μητροπολίτου Παροναξίας
   Επιφανίου, συμπαραστατουμένου υπό των Μητροπολιτών Φωκίδος Χρυσοστόμου,
   Λήμνου Παντελεήμονος και πολλών άλλων αρχιερέων συμπροσευχομένων. Τον
   Ιούλιο του 1974 με ομόφωνη απόφαση της νόμιμης και κανονικής Ιεραρχίας της
   Εκκλησίας της Ελλάδος εκλέγεται δια καταστάσεως Μητροπολίτης Θεσσαλονίκης
   και η ενθρόνισή του γίνεται στις 3 Αυγούστου 1974 στον Ιερό Καθεδρικό Ναό
   Της Του Θεού Σοφίας, στη Θεσσαλονίκη, με την παρουσία του τότε
   Αρχιεπισκόπου Αθηνών και πάσης Ελλάδος Σεραφείμ.

   Απεβίωσε συνεπεία καρδιακής ανακοπής την Τετάρτη 9 Ιουλίου 2003 στο
   Κάθισμα της Πορταΐτισσας της Μονής Ιβήρων του Αγίου Όρους, όπου συνήθιζε
   να ξεκουράζεται τα καλοκαίρια, σε ηλικία 78 ετών και ενταφιάστηκε, σε
   κλίμα πάνδημης συγκίνησης, το Σάββατο 12 Ιουλίου σε παλαιοχριστιανικό
   τάφο, στον αύλειο χώρο του Ιερού Ναού Αγίου Δημητρίου Θεσσαλονίκης.

   Κατά τη συνεδρίαση του Δημοτικού Συμβουλίου του Δήμου Θεσσαλονίκης, της
   12ης Οκτωβρίου 2007 αποφασίστηκε η μετονομασία δρόμου στην περιοχή
   Τροχιοδρομικών Χαριλάου σε οδό «Μητροπολίτου Παντελεήμονος Β'».

[Επεξεργασία] Έργο

   Σφράγισε με τη ζωή και το έργο του την ιστορία της μεταπολιτευτικής
   Θεσσαλονίκης:

   Ως Μητροπολίτης Θεσσαλονίκης μερίμνησε για την επαναφορά των λειψάνων του
   Πολιούχου Αγίου Δημητρίου από το Σαν Λορέντζο ιν Κάμπο της Ιταλίας, καθώς
   και για τη μεταφορά από τη Βιέννη, τμήματος του λειψάνου του Αποστόλου
   Παύλου. Επίσης, καθιέρωσε την τέλεση των Θείων Λειτουργιών του Ιακώβου του
   Αδελφοθέου και του Γρηγορίου του Θεολόγου.

   Με την πρόνοιά του, απέκτησε η πόλη της Θεσσαλονίκης πολλούς νέους Ναούς,
   όπως οι Ιεροί Ναοί Αγίων Κυρίλλου και Μεθοδίου, Μεταμορφώσεως - Γεννήσεως
   του Σωτήρος, Αγίας Μαρίνης, Αγίου Παντελεήμονος, Αποστόλου Παύλου, Οσίας
   Ξένης, Αγίου Νεκταρίου, Κοιμήσεως Θεοτόκου, και πάντων των Θεσσαλονικέων
   Αγίων. Ανακαίνισε τις Ιερές Μονές Αγίας Θεοδώρας και Κοιμήσεως Θεοτόκου
   Πανοράματος.

   Αναβίωσε τη λατρευτική εβδομάδα του Πολιούχου, Αγίου Δημητρίου και με
   ενέργειές του κατατάχθηκαν στο Αγιολόγιο της Ορθόδοξης Εκκλησίας πολλοί
   σύγχρονοι άγιοι, όπως οι Συμεών και Ευστάθιος, Αρχιεπίσκοποι Θεσσαλονίκης,
   Νικόλαος Καβάσιλας και Γρηγόριος Καλλίδης, Μητροπολίτης Γέρων Ηρακλείας ο
   από Θεσσαλονίκης. Διοργάνωσε στη Θεσσαλονίκη πλήθος Θεολογικών Συνεδρίων.
   Τον Νοέμβριο του 1996 αναγορεύθηκε Επίτιμος Διδάκτορας του Τμήματος
   Ποιμαντικής και Κοινωνικής Θεολογίας της Θεολογικής Σχολής του
   Αριστοτελείου Πανεπιστημίου της Θεσσαλονίκης.

   Ανακτήθηκε από
   "http://el.wikipedia.org/wiki/%CE%9C%CE%B7%CF%84%CF%81%CE%BF%CF%80%CE%BF%CE%BB%CE%AF%CF%84%CE%B7%CF%82_%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7%CF%82_%CE%A0%CE%B1%CE%BD%CF%84%CE%B5%CE%BB%CE%B5%CE%AE%CE%BC%CF%89%CE%BD_%CE%A7%CF%81%CF%85%CF%83%CE%BF%CF%86%CE%AC%CE%BA%CE%B7%CF%82"
   Κατηγορίες: Μητροπολίτες Θεσσαλονίκης | Μητροπολίτες Σάμου και Ικαρίας |
   Γεννήσεις το 1925 | Θάνατοι το 2003

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

     • Τελευταία τροποποίηση 08:40, 27 Μαΐου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
