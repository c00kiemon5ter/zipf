   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                    Υγρό πυρ

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Απεικόνιση χρήσης του υγρού πυρός, στο χειρόγραφο Σκυλίτζη.

   Το υγρό πυρ (λεγόμενο επίσης πυρ θαλάσσιον, μηδικόν πυρ, πολεμικόν πυρ,
   πυρ λαμπρόν, πυρ ρωμαϊκόν ή πυρ σκευαστόν) και γνωστό στους Δυτικούς ως
   ελληνικό πυρ (Λατ. ignis graecus, αγγλ. Greek fire) ήταν ένα εμπρηστικό
   όπλο της Βυζαντινής Αυτοκρατορίας, που εφευρέθηκε τον ύστερο 7ο αιώνα
   μ.Χ.. Εκτοξευόμενο από καταπέλτες, αλλά κυρίως από πεπιεσμένους σίφωνες,
   το υγρό πυρ έιχε την ιδιότητα να μην σβήνει στο νερό. Ως εκ τούτου, έπαιξε
   σημαντικό ρόλο στην απόκρουση των αραβικών πολιορκιών της
   Κωνσταντινούπολης, και σε αρκετές ναυτικές συμπλοκές με τους Άραβες και
   τους Ρως. Περιβαλλόταν με άκρα μυστικότητα, με αποτέλεσμα της οποίας είναι
   να αγνοούμε σήμερα την ακριβή σύστασή του. Το βυζαντινό υγρό πυρ δεν
   πρέπει να συγχέεται με παρόμοιες εμπρηστικές ουσίες που χρησιμοποίησαν οι
   Άραβες και άλλα κράτη, και που στη διεθνή βιβλιογραφία συνήθως αναφέρονται
   συλλογικά ως «ελληνικό πυρ».

   Πίνακας περιεχομένων

     • 1 Ιστορία
     • 2 Παραγωγή

          • 2.1 Γενικά χαρακτηριστικά
          • 2.2 Θεωρίες περί σύστασης

     • 3 Η φράση που έμεινε...
     • 4 Παραπομπές
     • 5 Βιβλιογραφία

[Επεξεργασία] Ιστορία

   Εμπρηστικές ουσίες, βασιζόμενες σε θειάφι, πίσσα ή πετρέλαιο,
   χρησιμοποιήθηκαν για πολεμικούς σκοπούς αιώνες πριν την εφεύρεση του υγρού
   πυρός.^[1]^[2] Η χρήση εμπρηστικών βελών και δοχείων με εύφλεκτες ουσίες
   ανάγεται στους Ασσυρίους τον 9ο αιώνα π.Χ., και ήταν ευρέως διαδεδομένη
   και στον ελληνορωμαϊκό κόσμο. Ο Θουκυδίδης αναφέρει ακόμα και τη χρήση
   πρωτόλειων φλογοβόλων κατά την πολιορκία του Δηλίου το 424 π.Χ..^[3]^[4]
   Στη θάλασσα, επί Αναστασίου Α΄ ο βυζαντινός στόλος φέρεται να
   χρησιμοποίησε μια θειούχα ουσία, που εφήυρε ο Αθηναίος φιλόσοφος Πρόκλος,
   για να νικήσει το στόλο του στασιαστή στρατηγού Βιταλιανού το 515 μ.Χ.^[5]

                                                     « Τότε Καλλίνικος
                                                       ἀρχιτέκτων ἀπὸ
                                                       Ἡλιουπόλεως Συρίας
                                                       προσφυγὼν τοῖς
                                                       Ῥωμαίοις πῦρ
                                                       θαλάσσιον
                                                       κατασκευάσας τὰ τῶν
                                                       Ἀράβων σκάφη
                                                       ἐνέπρησεν, καὶ
                                                       σύμψυχα κατέκαυσεν.
                                                       Καὶ οὕτως οὶ
                                                       Ῥωμαίοι μετὰ νίκης
                                                       ὑπέστρεψαν καὶ τὸ
                                                       θαλάσσιον πῦρ
                                                       εὖρον.               »
                                                        —Θεοφάνης Ομολογητής,
                                                     Χρονογραφία, Έτος Κόσμου
                                                                         6165

   Σύμφωνα με την αφήγηση του χρονογράφου Θεοφάνη του Ομολογητή, το υγρό πυρ
   εφευρέθηκε περί το 672 μ.Χ., από έναν μηχανικό από την Ηλιόπολη της Συρίας
   (σημ. Μπάαλμπεκ) ονόματι Καλλίνικο, ο οποίος κατέφυγε στη βυζαντινή
   πρωτεύουσα από την αραβοκρατούμενη πατρίδα του.^[6] Η αυθεντικότητα και
   ακρίβεια της αφήγησης είναι αμφίβολες, καθώς ο Θεοφάνης αναφέρει τη χρήση
   πυρφόρων και σιφονοφώρων πλοίων μερικά χρόνια πριν την υποτιθέμενη άφιξη
   του Καλλίνικου στη Κωνσταντινούπολη.^[7] Εάν δεν οφείλεται σε απλή
   χρονολογική σύγχυση, αυτό μπορεί να σημαίνει ότι ο Καλλίνικος απλώς
   εισήγαγε μια βελτιωμένη έκδοση ενός ήδη υπάρχοντος όπλου.^[8] Ο ιστορικός
   Τζέημς Πάρτινγκτον (James R. Partington) επίσης πιστεύει ότι η ανακάλυψη
   του υγρού πυρός δεν ήταν το έργο ενός ανθρώπου, αλλά μιας ομάδας «χημικών
   στη Κωνσταντινούπολη οι οποίοι είχαν κληρονομήσει τις ανακαλύψεις της
   Αλεξανδρινής χημικής σχολής».^[9] Ο ιστορικός του 11ου αιώνα Γεώργιος
   Κεδρηνός όντως αναφέρει ότι ο Καλλίνικος καταγόταν απο την Ηλιόπολη της
   Αιγύπτου, και όχι της Συρίας, αλλά οι περισσότεροι σύγχρονοι ερευνητές
   απορρίπτουν την πληροφορία αυτή ως λανθασμένη.^[10] Ο Κεδρηνός επίσης
   αναφέρει ότι οι απόγονοι του Καλλίνικου, ονομαζόμενοι «Λαμπροί», κατείχαν
   το μυστικό της παραγωγής του υγρού πυρός και συνέχιζαν να το κατέχουν επί
   των ημερών του. Και αυτή η ιστορία θεωρείται μάλλον απίθανη από τους
   ιστορικούς, σχετιζόμενη μάλλον με τη ονομασία «πυρ λαμπρόν» που δινόταν
   συχνά στο υγρό πυρ.^[11]

   Η εφεύρεση του υγρού πυρός ήρθε σε μια κρίσιμη για το Βυζάντιο στιγμή.
   Εξασθενημένοι από δεκαετίες πολέμων με τους Σασσανίδες, οι Βυζαντινοί
   στάθηκαν ανίκανοι να αναχαιτίσουν την επέλαση των νεοφώτιστων αράβων
   πολεμιστών του Ισλάμ. Εντός μιας γενιάς, η Συρία, η Αίγυπτος και η
   Μεσοποταμία έπεσαν στα χέρια των Αράβων, που περί το 672 εξαπέλυσαν την
   πρώτη τους μεγάλη επίθεση κατά της ίδιας της Κωνσταντινούπολης. Εκεί το
   υγρό πυρ χρησιμοποιήθηλε για πρώτη φορά με εξαιρετικά αποτελέσματα ενάντια
   στον αραβικό στόλο. Η χρήση του συνέβαλε τα μέγιστα στην απόκρουση των δύο
   αραβικών πολιορκιών της πρωτεύουσας.^[12] Οι αναφορές στη χρήση του σε
   ναυμαχίες κατά των Αράβων αργότερα είναι σποραδικές, αλλά συνέβαλε σε
   αρκετές βυζαντινές νίκες, ιδιαίτερα κατά την περίοδο της επανακατάκτησης
   τους 9ο και 10ο αιώνες.^[13] Η ουσία χρησιμοποιήθηκε και στις εμφύλιες
   συγκρούσεις της περιόδου, κυρίως κατά τη θεματική εξέγερση του 727 και την
   εξέγερση του Θωμά του Σλάβου το 821–823. Και στις δύο περιπτώσεις, οι
   στόλοι των στασιαστών ηττήθηκαν από τον κεντρικό στόλο της
   Κωνσταντινούπολης με τη χρήση του υγρού πυρός.^[14] Εξέχουσα θέση κατέχει
   το υγρό πυρ και στις συγκρούσεις με τους Ρως και τις επιδρομές τους κατά
   της Αυτοκρατορίας.^[15]

   Η σημασία του υγρού πυρός κατά τον αγώνα του Βυζαντίου με τους Άραβες
   οδήγησε στη δημιουργία ενός μύθου που του απέδιδε θεϊκή προέλευση. Ο
   αυτοκράτορας Κωνσταντίνος ο Πορφυρογέννητος (945–959) στο έργο του Προς
   τον ίδιον Υιόν Ρωμανόν (De Administrando Imperio), προειδοποιεί το γιο και
   διάδοχό του, Ρωμανό Β΄, να μην αποκαλύψει ποτέ το μυστικό της παρασκευής
   του στους ξένους, λέγοντας ότι «καὶ αὐτὸ απὸ τοῦ Θεοῦ δι' ἀγγέλου τῷ
   μεγάλῳ καὶ πρώτῳ βασιλεῖ Χριστιανῷ, ἁγίῳ Κωνσταντίνῳ ἐφανερώθη καὶ
   ἐδιδάχθη» και ότι ο άγγελος του παρήγγειλε όπως «ἐν μόνοις τοῖς
   Χριστιανοῖς καὶ τῇ ὑπ' αὐτῶν βασιλευομένῃ πόλει κατασκευάζηται, ἀλλαχοῦ δε
   μηδαμῶς, μήτε εἰς ἔτερον ἕθνος τὸ οἱονδήποτε παραπέμπηται, μήτε
   διδάσκηται» (13.73–84). Προσθέτει δε ότι μια φορά, ένας στρατηγός που
   δωροδωκήθηκε ώστε να παραδώσει την ουσία σε εχθρικά χέρια, κάηκε από
   ουράνιο πυρ καθώς έμπαινε σε μια εκκλησία.^[16]^[17] Όπως καταδεικνύει και
   το τελευταίο περιστατικό, οι Βυζαντινοί δεν μπόρεσαν να αποφύγουν
   περιστατικά όπου το μυστικό τους όπλο έπεσε στα χέρια των εχθρών τους: οι
   πηγές καταγράφουν τουλάχιστον μία αιχμαλωσία πυρφόρου πλοίου από τους
   Άραβες το 827, και οι Βούλγαροι κυρίεψαν αρκετούς σίφωνες και την ίδια την
   ουσία το 812/814. Καθώς όμως τα μυστικά της παρασκευής και χρήσης του
   παρέμεναν ανέπαφα, δεν μπόρεσαν να αντιγράψουν το πλήρες σύστημα. Οι
   Άραβες όντως αργότερα χρησιμοποίησαν ουσίες παρόμοιες με το υγρό πυρ, αλλά
   δεν ποτέ δεν χρησιμοποίησαν σίφωνες, παρά μόνο καταπέλτες και
   χειροβομβίδες.^[18]

   Το υγρό πυρ συνέχισε να αναφέρεται στις πηγές έως και τον 12ο αιώνα. Η
   Άννα Κομνηνή δίνει μια ζωντανή περιγραφή μια ναυμαχίας – πιθανώς
   φανταστικής – μεταξύ των Βυζαντινών και των Πιζανών το 1099.^[19] Κατά τις
   πολιορκίες της Κωνσταντινούπολης από την Δ΄ Σταυροφορία το 1203/1204 όμως,
   παρά την παρουσία πρόχειρων πυρπολικών, καμία πηγή δεν αναφέρει τη χρήση
   υγρού πυρός. Φαίνεται ότι είχε πλέον εγκαταληφθεί, είτε επειδή το μυστικό
   της σύστασής του είχε χαθεί, είτε επειδή το Βυζάντιο είχε χάσει την επαφή
   του με τις περιοχές – τον Καύκασο και τις ανατολικές ακτές του Εύξεινου –
   από όπου αντλούσε τις πρώτες ύλες για την παρασκευή του.^[20]

[Επεξεργασία] Παραγωγή

  [Επεξεργασία] Γενικά χαρακτηριστικά

   [IMG]
   [IMG]
   Χειροβομβίδες που γεμίζονταν με υγρό πυρ. Φρούριο των Χανίων, 10ος και
   12ος αι. Εθνικό Ιστορικό Μουσείο, Αθήνα

   Όπως δείχνουν και οι προειδοποιήσεις του Κωνσταντίνου Πορφυρογέννητου, τα
   συστατικά και η διαδικασίες παραγωγής αλλά και εξαπόλυσης του υγρού πυρός
   ήταν άκρως απόρρητα μυστικά. Η μυστικότητα που το περιέβαλλε ήταν τόση,
   που η σύνθεση του υγρού πυρός χάθηκε, και έκτοτε αποτελεί αντικείμενο
   διαφόρων εικασιών.^[21] Ανά τους αιώνες, η αναζήτηση της χαμένης αυτής
   φόρμουλας έχει μονοπολήσει σχεδόν την έρευνα γύρω από το υγρό πυρ.
   Εντούτοις, το υγρό πυρ πρέπει να γίνει αντιληπτό ως ένα ολοκληρωμένο
   οπλικό σύστημα αποτελούμενο από διάφορα επιμέρους κομμάτια, τα οποία ήταν
   όλα απαραίτητα για την αποτελεσματική του δράση. Πέραν της φόρμουλας της
   εμπρηστικής ουσίας καθ' εαυτής, το σύστημα περιλάμβανε τους πυρφόρους
   δρόμονες, τη συσκευή που θέρμαινε και έθετε υπό πίεση την ουσία, το σίφωνα
   που την εξαπέλυε, και την ειδική εκπαίδευση των χειριστών του συστήματως,
   των λεγόμενων σιφωναρίων.^[22] Οι διάφοροι χειριστές και τεχνίτες του
   συστήματος είχαν κατά πάσα πιθανότητα γνώση μόνο ενός επιμέρους
   εξαρτήματος, εξασφαλίζοντας ότι κανένας εχθρός δεν θα μπορούσε με μιας να
   αποκτήσει πλήρη γνώση του.^[23] Έτσι εξηγείται πως όταν το 814 οι
   Βούλγαροι πήραν τις πόλεις Μεσημβρία και Δεβελτό και βρήκαν εκεί 36
   σίφωνες και ποσότητες της εμπρηστικής ουσίας,^[24] στάθηκαν ανίκανοι να τα
   χρησιμοποιήσουν.^[25]

   Οι πληροφορίες για το υγρό πυρ είναι αποκλειστικά έμμεσες, βασιζόμενες σε
   διάφορες αναφορές στα βυζαντινά στρατιωτικά εγχειρίδια και σε ιστορικά
   έργα όπως την Αλεξιάδα και δυτικοευρωπαϊκά χρονικά, που όμως συχνά είναι
   ανακριβή. Στην Αλεξιάδα, η Άννα Κομνηνή παρέχει (XIII.3.6) μια συνταγή για
   μια εμπρηστική ύλη, που η βυζαντινή φρουρά του Δυρραχίου χρησιμοποίησε το
   1108 κατά των Νορμανδών. Συχνά έχει ερμηνευθεί ως μια, μερική έστω,
   συνταγή για το υγρό πυρ:^[26]

     Τοῦτο δὲ τὸ πῦρ ἀπὸ τοιούτων μηχανημάτων αὐτοῖς διεσκεύαστο. Ἀπὸ τῆς
     πεύκης καὶ ἄλλων τινῶν τοιούτων δένδρων ἀειθαλῶν συνάγεται δάκρυον
     εὔκαυστον. Τοῦτο μετὰ θείου τριβόμενον ἐμβάλλεταί τε εἰς αὐλίσκους
     καλάμων καὶ ἐμφυσᾶται παρὰ τοῦ παίζοντος λάβρῳ καὶ συνεχεῖ πνεύματι,
     κᾆθ' οὕτως ὁμιλεῖ τῷ πρὸς ἄκραν πυρὶ καὶ ἐξάπτεται καὶ ὥσπερ πρηστὴρ
     ἐμπίπτει ταῖς ἀντιπρόσωπον ὄψεσι.

   Δυτικές αναφορές στο περίφημο ignis graecus είναι επίσης γενικά
   αναξιόπιστες, καθώς αποδίδουν την ονομασία αυτή αδιακρίτως σε κάθε είδους
   εμπρηστικές ουσίες.^[21]

   Οι μόνες βέβαιες πληροφορίες που περιγράφουν το υγρό πυρ και τη
   συμπεριφορά του είναι:

     • Η ουσία συνέχιζε να καίει στο νερό, και, σύμφωνα με ορισμένες
       ερμηνείες, αναφλεγόταν στην επαφή του με τον νερό. Επιπλέον, όπως
       αναφέρεται σε αρκετές πηγές, μπορούσε να σβηστεί μόνο από ορισμένες
       ουσίες όπως άμμο, που του στερούσε οξυγόνο, δυνατό ξύδι, και ούρα,
       προφανώς μέσω κάποιας χημικής αντίδρασης.^[27]^[28]
     • Όπως φαίνεται και από το όνομά του αλλά και από περιγραφές, ήταν υγρό
       και όχι κάποιας μορφής βλήμα.^[27]
     • Στη θάλασσα, συνήθως εκτοξευόταν από σίφωνες,^[27] αν και κεραμικά
       δοχεία και βομβίδες γεμισμένες με υγρό πυρ ή παρόμοιες ουσίες επίσης
       χρησιμοποιούνταν.^[29]
     • Η εκτόξευση του υγρού πυρός συνοδευόταν από πολύ θόρυβο («βροντή») και
       καπνό.^[27]^[30]

  [Επεξεργασία] Θεωρίες περί σύστασης

   Η πρώτη, και για πολύ καιρό πιο διαδεδομένη, θεωρία σχετικά με τη σύσταση
   της εμπρηστικής ύλης ήταν ότι το κύριο συστατικό ήταν νιτρικό κάλιο,
   ουσιαστικά δηλαδή ότι το υγρό πυρ ήταν μια πρώιμη μορφή πυρίτιδας.^[31] Η
   θεωρία αυτή προήλθε από την περιγραφή έντονου θορύβου και καπνού κατά την
   εκτόξευση, καθώς και από την απόσταση στην οποία μπορούσε να εκτοξευθεί το
   όπλο, που ερμηνεύτηκαν ως προϊόντα εκρηκτικής αντίδρασης.^[32] Από την
   εποχή του ολλανδού ιστοριοδίφη Ισαάκ Βόσσιους,^[33] πολλοί ερευνητές
   υποστήριξαν τη θέση αυτή, και πρωτίστως η λεγόμενη "Γαλλική Σχολή" το 19ο
   αιώνα, που περιελάμβανε το διάσημο χημικό Μαρσελέν Μπερτελό.^[34] Έκτοτε η
   θεωρία αυτή έχει απορριφθεί, καθώς το νιτρικό κάλιο δεν φαίνεται να
   χρησιμοποιήθηκε για πολεμικούς σκοπούς στην Ευρώπη ή τη Μέση Ανατολή πριν
   τον 13ο αιώνα, και απουσιάζει πλήρως από τα έργα των Αράβων, των πλέον
   εξεχόντων χημικών του μεσογειακού κόσμου, πριν από την περίοδο αυτή.^[35]
   Επιπλέον, η φύση του προτεινόμενου μίγματος δεν συμβαδίζει με τα
   χαρακτηριστικά της δια σίφωνος εκτοξευόμενης ουσίας των βυζαντινών
   πηγών.^[36]

   Μια δεύτερη άποψη, βασιζόμενη στο γεγονός ότι το υγρό πυρ δεν έσβηνε στο
   νερό – σύμφωνα δε με ορισμένες πηγές το νερό την έκανε να καίει πιο έντονα
   – θεώρησε ότι η εμπρηστική ουσία βασιζόταν σε ένα μίγμα με βάση τη μη
   εσβεσμένη άσβεστο. Αν και ο άσβεστος ήταν γνωστός στους Βυζαντινούς και
   στους Άραβες,^[37] η θεωρία αυτή καταρρίπτεται από λογοτεχνικά και
   εμπειρικά στοιχεία. Ένα μίγμα βασισμένο στην άσβεστο θα πρέπει να έρθει σε
   επαφή με νερό για να αναφλεγεί, ενώ τα Τακτικά του αυτοκράτορος Λέοντα Στ΄
   καταγράφουν ότι η ουσία συχνά χυνόταν απευθείας στο κατάστρωμα εχθρικών
   πλοίων.^[38] Ομοίως, ο αυτοκράτορας αναφέρει τη χρήση βομβίδων,^[39]
   πράγμα που ενισχύει την άποψη ότι η επαφή με νερό δεν ήταν απαραίτητη για
   να ανάψει η ουσία του υγρού πυρός.^[40] Επιπλέον, ο C. Zenghelis διεξήγαγε
   μια σειρά πειραμάτων που απέδειξαν ότι τα αποτελέσματα της αντίδρασης
   ασβέστου-νερού θα ήταν αμελητέα υπό πραγματικές συνθήκες στη θάλασσα.^[41]
   Μια άλλη παρόμοια θεωρία πρότεινε την πιθανότητα ο Καλλίνικος να είχε
   ανακαλύψει το φωσφορούχο ασβέστιο, το οποίο όταν έλθει σε επαφή με νερό
   παράγει την εξαιρετικά εύφλεκτη φωσφίνη, η οποία αναφλέγεται αυτόματα. Και
   εδώ όμως εκτεταμένα πειράματα απέτυχαν να προσεγγίσουν την περιγραφόμενη
   ένταση του υγρού πυρός.^[42]

   Αν και η παρουσία ασβέστου ή/και νιτρικού καλίου στο μίγμα δεν μπορεί να
   αποκλειστεί, είναι φανερό πως δεν αποτελούσαν το κύριο συστατικό.^[43] Οι
   περισσότεροι σύγχρονοι ερευνητές συμφωνούν ότι το υγρό πυρ βασιζόταν στο
   πετρέλαιο, κατεργασμένο ή μη. Οι Βυζαντινοί είχαν εύκολη πρόσβαση σε
   ακατέργαστο πετρέλαιο από τις φυσικές πηγές στην ανατολική ακτή του
   Εύξεινου Πόντου (λ.χ. οι πηγές γύρω από το Τμουτορακάν που αναφέρονται και
   από τον Κωνσταντίνο Πορφυρογέννητο) ή σε διάφορες άλλες περιοχές στη Μέση
   Ανατολή.^[44] Είναι ενδεικτικό ότι μια από τις ονομασίες του υγρού πυρός
   ήταν «μηδικό πυρ»,^[33] και ότι ο ιστορικός Προκόπιος ο Καισαρεύς
   καταγράφει ότι το ακατέργαστο πετρέλαιο ήταν γνωστό ως «νάφθα» ή «μηδικό
   έλαιο».^[45]^[46] Υπάρχει επίσης και ένα λατινικό χειρόγραφο του 9ου
   αιώνα, φυλασσόμενο στο Βόλφενμπυττελ (Wolfenbüttel) της Γερμανίας, που
   αναφέρει τα συστατικά μιας ουσίας που μοιάζει να είναι το υγρό πυρ, καθώς
   και τη λειτουργία των σιφώνων για την εκτόξευσή του. Αν και το κείμενο
   περιέχει διάφορες ανακρίβειες, αναφέρει ξεκάθαρα τη νάφθα ως το κύριο
   συστατικό.^[33]^[47] Διάφορες ρητίνες πιθανότατα προστίθενταν ως πηκτικό
   (η Στρατηγική έκθεσις και σύνταξις του Νικηφόρου Φωκά αναφέρει το υγρό πυρ
   ως «πυρ κολλητικόν») και για να αυξήσουν τη διάρκεια και ένταση της
   καύσης.^[48]

[Επεξεργασία] Η φράση που έμεινε...

   Την ελληνική ιδιωματική φράση πήραν τα μυαλά του αέρα την λέμε και στις
   μέρες μας. Εκείνη την εποχή όμως αυτό σήμαινε κάτι άλλο. Το υγρό πυρ
   εξαπολυόταν με διαφόρους μηχανισμούς. Στην πλώρη των πλοίων των βυζαντινών
   υπήρχε ένα μπρούτζινο λιοντάρι μέσα από το ανοιχτό στόμα του οποίου
   εξακοντίζονταν μακριά το φονικό υγρό. Για να γίνει αυτό δυνατό, στο κεφάλι
   του λιονταριού κατέληγαν δύο σωλήνες, ο ένας εξόδου του υγρού πυρός και ο
   άλλος εισόδου του αέρα όπου με χειροκίνητη αντλία γινόταν κατάθλιψη αυτού.
   Επομένως, για να εξακοντιστεί μακριά το υγρό πυρ, έπρεπε προηγουμένως τα
   "μυαλά" (κεφάλι) του λιονταριού να πάρουν αέρα.

[Επεξεργασία] Παραπομπές

    1. ↑ Leicester 1971, σ. 75
    2. ↑ Crosby 2002, σσ. 88–89
    3. ↑ Partington 1999, σσ. 1–5
    4. ↑ Forbes 1959, σσ. 70–74
    5. ↑ Partington 1999, σ. 5
    6. ↑ Pryor & Jeffreys 2006, σσ. 607–609
    7. ↑ Theophanes & Turtledove 1982, σ. 52
    8. ↑ Roland 1992, σ. 657; Pryor & Jeffreys 2006, σ. 608
    9. ↑ Partington 1999, σσ. 12–13
   10. ↑ Forbes 1959, σ. 80
   11. ↑ Pryor & Jeffreys 2006, σ. 608
   12. ↑ Pryor & Jeffreys 2006, σσ. 26–27, 31–32
   13. ↑ Pryor & Jeffreys 2006, σσ. 61–62, 72
   14. ↑ Pryor & Jeffreys 2006, σσ. 32, 46, 73
   15. ↑ Pryor & Jeffreys 2006, σσ. 86, 189
   16. ↑ Moravcsik & Jenkins 1967, σσ. 68–71
   17. ↑ Forbes 1959, σ. 82
   18. ↑ Pryor & Jeffreys 2006, σσ. 609–611; Roland 1992, σσ. 660, 663–664
   19. ↑ Pryor & Jeffreys 2006, σ. 110
   20. ↑ Pryor & Jeffreys 2006, σσ. 630–631; Haldon 2006, σ. 316
   21. ↑ ^21,0 ^21,1 Haldon 2006, σ. 290
   22. ↑ Roland 1992, σσ. 660, 663
   23. ↑ Roland 1992, σσ. 663–664
   24. ↑ Theophanes & Turtledove 1982, σ. 178
   25. ↑ Roland 1992, σ. 663; Pryor & Jeffreys 2006, σ. 609
   26. ↑ Partington 1999, σσ. 19, 29; Ellis Davidson 1973, σ. 64
   27. ↑ ^27,0 ^27,1 ^27,2 ^27,3 Roland 1992, σσ. 657–658; Cheronis 1937,
       σσ. 362–363
   28. ↑ Pryor & Jeffreys 2006, σ. 617
   29. ↑ Partington 1999, σ. 14
   30. ↑ Λέων Στ΄, Τακτικά, XIX.59, μτφ. Pryor & Jeffreys 2006, σ. 507
   31. ↑ Haldon & Byrne 1977, σ. 92; Ellis Davidson 1973, σσ. 69–70
   32. ↑ Roland 1992, σ. 659
   33. ↑ ^33,0 ^33,1 ^33,2 Forbes 1959, σ. 83
   34. ↑ Roland 1992, σσ. 658–659; Ellis Davidson 1973, σ. 69
   35. ↑ Partington 1999, σσ. 21–22
   36. ↑ Forbes 1959, σσ. 83–84
   37. ↑ Partington 1999, σσ. 6–10, 14
   38. ↑ Λέων Στ΄, Τακτικά, XIX.67, μτφ. Pryor & Jeffreys 2006, σ. 509
   39. ↑ Λέων Στ΄, Τακτικά, XIX.63, μτφ. Pryor & Jeffreys 2006, σ. 509
   40. ↑ Roland 1992, σ. 660
   41. ↑ Zenghelis 1932, σ. 270
   42. ↑ Cheronis 1937, σ. 363; Ellis Davidson 1973, σ. 70
   43. ↑ Ellis Davidson 1973, σ. 70; Roland 1992, σ. 659
   44. ↑ Haldon & Byrne 1977, σ. 92; Partington 1999, σ. 4; Forbes 1959,
       σσ. 82–84
   45. ↑ Προκόπιος, Γοτθικός Πόλεμος, IV.11.36, αναφ. στο Partington 1999,
       σ. 3
   46. ↑ Ellis Davidson 1973, σ. 62
   47. ↑ Pryor & Jeffreys 2006, σσ. 614–616
   48. ↑ Haldon 2006, σ. 310; Pryor & Jeffreys 2006, σ. 618

[Επεξεργασία] Βιβλιογραφία

     • Τ.Κόλλιας, "Η πολεμική τέχνολογία των Βυζαντινών", Δωδώνη,
       Επ.Επ.Φιλοσοφικής Ιωαννίνων, 18/1/1989, σ.17-41
     • Θ.Κορρές, "Υγρόν Πυρ".Ένα όπλο της Βυζαντινής ναυτικής τακτικής",
       Θεσσαλονίκη, 1995
     • Η. Κόλλιας, "Τεχνολογία και πόλεμος στο Βυζάντιο", Αρχαιολογία και
       τέχνη τ/χ.96, Σεπτ. 2005, σ.18-22
     • V. Christides, "Naft", Encyclopaidia of Islam Leiden, 1991,τ.9,
       σ.152-160
     • Τ.Γ.Κόλλιας, "'Οπλα και τεχνολογία στο Βυζάντιο" στο Πρακτικά Α'
       Διεθνούς συνεδρίου:Α ρχαία ελληνική τεχνολογία", 4-7 Σεπτεμβρίου 1997,
       Θεσσαλονίκη 1997, σ.549-554
     • Cheronis, Nicholas D. (1937), "Chemical Warfare in the Middle Ages:
       Kallinikos' "Prepared Fire"", Journal of Chemical Education (Chicago):
       360–365 
     • Christides, Vassilios (1991), "Fireproofing of War Machines, Ships and
       Garments", Proc. TROPIS VI - 6th International Symposium on Ship
       Construction in Antiquity, Lamia 1996, Athens, σελ. 135–141, ISSN
       1105-7947 
     • Dawes, Elizabeth A., επιμ.. (1928), The Alexiad, London: Routledge &
       Kegan Paul,
       http://www.fordham.edu/halsall/basis/AnnaComnena-Alexiad.html 
     • Crosby, Alfred W. (2002), Throwing Fire: Projectile Technology Through
       History, Cambridge University Press, ISBN 9780521791588 
     • Ellis Davidson, Hilda R. (1973), "The Secret Weapon of Byzantium",
       Byzantinische Zeitschrift 66: 61–74 
     • Forbes, R. J. (1959), "Naphtha Goes To War", More Studies in Early
       Petroleum History 1860-1880, Leiden: E.J. BRILL, σελ. 70–90 
     • Haldon, John; Byrne, Maurice (1977), "A Possible Solution to the
       Problem of Greek Fire", Byzantinische Zeitschrift 70: 91–99,
       doi:10.1515/byzs.1977.70.1.91 
     • Haldon, John (2006), ""Greek fire" revisited: recent and current
       research", Jeffreys, Elizabeth, Byzantine Style, Religion and
       Civilization: In Honour of Sir Steven Runciman, Cambridge University
       Press, σελ. 290–325, ISBN 9780521834452 
     • Leicester, Henry Marshall (1971), The historical background of
       chemistry, Courier Dover Publications, ISBN 9780486610535 
     • Moravcsik, Gyula; Jenkins, R.J.H., επιμ.. (1967), Constantine
       Porphyrogenitus: De Administrando Imperio, Dumbarton Oaks 
     • Nicolle, David (1996), Medieval Warfare Source Book: Christian Europe
       and its Neighbours, Brockhampton Press, ISBN 1860198619 
     • Partington, James Riddick (1999), A History of Greek Fire and
       Gunpowder, Johns Hopkins University Press, ISBN 0-8018-5954-9,
       http://books.google.com/?id=30IJLnwpc8EC 
     • Pászthory, Emmerich (1986), "Über das 'Griechische Feuer'. Die Analyse
       eines spätantiken Waffensystems", Antike Welt 17 (2): 27–38 
     • Pryor, John H. (2003), "Byzantium and the Sea: Byzantine Fleets and
       the History of the Empire in the Age of the Macedonian Emperors, c.
       900–1025 CE", Hattendorf, John B.; Unger, Richard W., War at Sea in
       the Middle Ages and the Renaissance, Boydell Press, σελ. 83–104, ISBN
       0851159036 
     • Pryor, John H.; Jeffreys, Elizabeth M. (2006), The Age of the ΔΡΟΜΩΝ:
       The Byzantine Navy ca. 500–1204, Brill Academic Publishers, ISBN
       978-9004151970 
     • Roland, Alex (1992), "Secrecy, Technology, and War: Greek Fire and the
       Defense of Byzantium, Technology and Culture", Technology and Culture
       33 (4): 655–679, doi:10.2307/3106585, http://jstor.org/stable/3106585 
     • Spears, W.H., Jr. (1969). Greek Fire: The Fabulous Secret Weapon That
       Saved Europe. ISBN 0-9600106-3-7
     • Toutain, J. (1953), "Le feu grégeois", Journal des Savants (Paris):
       77–80 
     • Turtledove, Harry, επιμ.. (1982), The chronicle of Theophanes: an
       English translation of anni mundi 6095-6305 (A.D. 602-813), University
       of Pennsylvania Press, ISBN 978-0812211283,
       http://books.google.com/?id=lK5wIPb4Vi4C 
     • Zenghelis, C. (1932), "Le feu grégeois et les armes à feu des
       Byzantins", Byzantion (Brussels) VI: 265–286 

   Ανακτήθηκε από
   "http://el.wikipedia.org/wiki/%CE%A5%CE%B3%CF%81%CF%8C_%CF%80%CF%85%CF%81"
   Κατηγορίες: Όπλα | Βυζαντινή Αυτοκρατορία | Ιστορία τεχνολογίας |
   Εκφράσεις

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Aragonés
     • العربية
     • Български
     • Bosanski
     • Català
     • Česky
     • Dansk
     • Deutsch
     • English
     • Esperanto
     • Español
     • Euskara
     • Suomi
     • Français
     • Galego
     • עברית
     • Hrvatski
     • Magyar
     • Bahasa Indonesia
     • Italiano
     • 日本語
     • 한국어
     • Latina
     • Lietuvių
     • Latviešu
     • Nederlands
     • ‪Norsk (bokmål)‬
     • Polski
     • Português
     • Română
     • Русский
     • Srpskohrvatski / Српскохрватски
     • Simple English
     • Slovenščina
     • Српски / Srpski
     • Svenska
     • Türkçe
     • Українська
     • 中文

     • Τελευταία τροποποίηση 10:57, 20 Οκτωβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
