   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                  Φιλέταιρος της Περγάμου

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

                              Φιλέταιρος
   Φιλέταιρος της Περγάμου
   Ο Φιλέταιρος, ιδρυτής της Δυναστείας των
   Ατταλιδών.
       Ηγεμόνας του Βασιλείου της Περγάμου
   Περίοδος εξουσίας
   302 - 283 π.Χ.
   Περίοδος εξουσίας
   281 - 263 π.Χ.
              Διάδοχος             Ευμένης Α'
        Βασιλικός Οίκος      Δυναστεία των
                                           Ατταλιδών
               Πατέρας              Άτταλος
                Μητέρα               Βόα
               Γέννηση              περ. 343 π.Χ.
                                           Τίειον
               Θάνατος              263 π.Χ.


   Ο Φιλέταιρος (περ. 343 π.Χ. - 263 π.Χ.) ήταν
   ηγεμόνας του ελληνιστικού βασιλείου της
   Περγάμου στη Μικρά Ασία, ιδρυτής της
   Δυναστείας των Ατταλιδών. Στο Φιλέταιρο,
   που υπήρξε σύγχρονος του Αλεξάνδρου του
   Μέγα, αποδίδονται τα εύσημα για τη
   θεμελίωση της πολιτικής των Ατταλιδών,
   την οποία ακολούθησαν με σοφία οι
   διάδοχοί του κτίζοντας ένα ισχυρό
   ανεξάρτητο κράτος. Διατηρώντας μια
   μικρή έκταση ανάμεσα στις πανίσχυρες
   αυτοκρατορίες της ελληνιστικής
   περιόδου, κατάφερε με έξυπνους
   διπλωματικούς χειρισμούς να τη
   μετατρέψει σε ένα καλά οργανωμένο
   κράτος που διατηρήθηκε ζωντανό παρά τις
   δυσμενείς συνθήκες που δημιούργησαν οι
   γαλατικές εισβολές και οι Πόλεμοι των
   Διαδόχων.^[1]

   Πίνακας περιεχομένων

     * 1 Βιογραφικά στοιχεία

          * 1.1 Νεανική ηλικία
          * 1.2 Αυτονόμηση της Περγάμου
          * 1.3 Πολιτική και πολιτισμική
            προσφορά
          * 1.4 Διαδοχή και υστεροφημία

     * 2 Χρονολόγιο
     * 3 Δείτε Επίσης
     * 4 Παραπομπές
     * 5 Βιβλιογραφία
     * 6 Εξωτερικοί σύνδεσμοι

[Επεξεργασία] Βιογραφικά στοιχεία

    [Επεξεργασία] Νεανική ηλικία

   Ο Φιλέταιρος γεννήθηκε στην πόλη Τίειον
   ^[2] γύρω στο 343 π.Χ., στις βόρειες ακτές της
   Μικράς Ασίας προς τη Μαύρη Θάλασσα,
   ανάμεσα στη Βιθυνία προς τα δυτικά και
   την Παφλαγονία στα ανατολικά. Πατέρας
   του ήταν ο Άτταλος (πιθανώς μακεδονικής
   καταγωγής) και μητέρα του η Βόα, μια
   παλλακίδα και μουσικός από την
   Παφλαγονία.^[3] Ο Στράβων υποστηρίζει πως
   ο Φιλέταιρος υπήρξε ευνούχος εξαιτίας
   ενός ατυχήματος κατά την παιδική του
   ηλικία, όταν βρισκόταν στην αγκαλιά της
   παραμάνας του σε ένα μέρος με πολύ
   μεγάλο συνωστισμό. Ήταν τέτοια η πίεση
   που άσκησε το πλήθος που είχε σαν
   αποτέλεσμα μια μορφή αναπηρίας για το
   παιδί.^[2] Μια άλλη εκδοχή θέλει την
   ιστορία αυτή να διαδόθηκε από τους
   απογόνους του προς διάσωσιν της
   υστεροφημίας του. Είναι γνωστό ότι οι
   ευνούχοι απολάμβαναν κατά την
   αρχαιότητα την εμπιστοσύνη των βασιλέων
   επειδή θεωρητικά, εφόσον δεν μπορούσαν
   να αποκτήσουν απογόνους για να τους
   κληροδοτήσουν πλούτο και εξουσία, δεν
   έτρεφαν φιλοδοξίες για αρπαγή του
   στέμματος. Κατ’ επέκταση ίσως η
   οικογένειά του να οδηγήθηκε στο
   τέχνασμα αυτό με την ελπίδα να
   ακολουθήσει ο Φιλέταιρος λαμπρή
   πολιτική καριέρα, συμπαρασύροντας
   φυσικά στην άνοδο και την οικογένειά
   του.^[1]

   Σύμφωνα με τον Παυσανία μεγαλώνοντας
   υπήρξε ακόλουθος του Δόκιμου, ενός από
   τους αξιωματικούς του Αντίγονου του
   Μονόφθαλμου.^[4] Με τον τρόπο αυτό βρέθηκε
   εν μέσω των πολέμων που ακολούθησαν το
   θάνατο του Αλεξάνδρου του Μέγα το 323 π.Χ.
   ανάμεσα στους παλαιούς συμπολεμιστές
   του για τη Διαδοχή στο θρόνο της
   αυτοκρατορίας που δημιούργησε. Όταν ο
   Δόκιμος παρέδωσε το 302 π.Χ. στο στρατηγό
   Λυσίμαχο τόσο τη ζωή όσο και την
   περιουσία του, ο νεαρός ευνούχος
   περιήλθε επίσης στα χέρια του Λυσίμαχου
   που είχε πλέον αναδειχθεί Βασιλιάς της
   Θράκης. Στο Φιλέταιρο ανατέθηκε η
   διαχείρηση του θησαυροφυλακίου της
   Περγάμου, που φιλοξενούσε θησαυρό εννέα
   χιλιάδων ταλάντων από ασήμι κατά το
   Στράβωνα. Ο Φιλέταιρος υπήρξε ικανός στη
   θέση αυτή και αποδείχτηκε άξιος
   εμπιστοσύνης για πολύ καιρό.^[1]^[2]

    [Επεξεργασία] Αυτονόμηση της Περγάμου

   Ωστόσο ο Οίκος του Λυσίμαχου υπέφερε από
   ενδοοικογενειακές διαμάχες. Ο γιος του,
   Αγαθοκλής, που ήταν ιδιαίτερα λαοφιλής,
   βρήκε το θάνατο το 283 π.Χ. από τον ίδιο του
   τον πατέρα εξαιτίας των δολοπλοκιών της
   μητριάς του και τότε βασίλισσας
   Αρσινόης. Η χήρα του νεαρού, Λυσάνδρα,
   κατέφυγε στην προστασία του έτερου
   ισχυρού άνδρα της εποχής, του Σέλευκου
   του Νικάτορα. Ο τελευταίος παρά την
   προχωρημένη του ηλικία άδραξε την
   ευκαιρία να συγκρουστεί με το Λυσίμαχο,
   ο οποίος έχασε τη ζωή και το βασίλειό του
   στην καθοριστική Μάχη του Κουροπεδίου.
   Κατά τη διάρκεια των ταραχών αυτών, ο
   Φιλέταιρος, όπως και άλλοι αυλικοί του
   Λυσιμάχου, ήρθε σε ρήξη με την Αρσινόη
   και προσέφερε τις υπηρεσίες και το
   θησαυρό του στο Σέλευκο.^[2]^[5]

   Με διάφορους πολιτικούς ελιγμούς
   διασφάλισε τα φιλικά αισθήματα τόσο του
   Σέλευκου όσο και του διαδόχου του
   Αντίοχου Α', πετυχαίνοντας τη σχετική
   αυτονομία της Περγάμου. Μετά τη
   δολοφονία του Σέλευκου το 281 π.Χ. από τον
   αδερφό της Λυσάνδρας, τον Πτολεμαίο
   Κεραυνό,^[2] ο Φιλέταιρος διέγνωσε πως ο
   καιρός ήταν ώριμος ώστε να αυτονομηθεί,
   ιδρύοντας ένα ημι-ανεξάρτητο κράτος με
   επίκεντρο την πόλη της Περγάμου στον
   Καϊκό ποταμό. Αν και δεν υιοθέτησε
   επισήμως τον τίτλο του βασιλέως, οι
   διάδοχοί του βασιλείς της Δυναστείας
   των Ατταλιδών, τον αναγνώριζαν και τον
   τιμούσαν ως προπάτορά τους.

    [Επεξεργασία] Πολιτική και πολιτισμική
    προσφορά

   Ο Φιλέταιρος κατάφερε να διατηρηθεί
   στην εξουσία του σημαντικού αυτού
   θησαυροφυλακίου για μία περίοδο
   επιπλέον είκοσι ετών,^[2] συντασσόμενος
   προσεκτικά με τον εκάστοτε Διάδοχο που
   αποκτούσε το πάνω χέρι στις μακρόχρονες
   και αιματηρές συγκρούσεις τους. Μετά τη
   δολοφονία του Σέλευκου φρόντισε να
   εξασφαλίσει τη σορό του αποθανόντος
   βασιλιά, να την αποτεφρώσει και να
   στείλει τις στάχτες με τιμές στο γιό του,
   Αντίοχο Α'.^[6] Ήταν τότε που εξασφάλισε το
   δικαίωμα να εκδώσει νόμισμα με τη μορφή
   του Σέλευκου.

   Παρόλο που τυπικά παρέμεινε κάτω από την
   κυριαρχία των Σελευκιδών, ο Φιλέταιρος,
   είχε αρκετή αυτονομία και μπορούσε με τη
   βοήθεια του διόλου ευκαταφρόνητου
   πλούτου που είχε στα χέρια του να
   αυξάνει τη δύναμη και την επιρροή του
   εκτός της Περγάμου. Ως ηγεμόνας
   εγκαινίασε μια επιτυχημένη πολιτική
   βάσει της οποίας εξασφάλισε με μη
   προκλητικό τρόπο τη συμμαχία γειτονικών
   του πόλεων. Για παράδειγμα όταν η
   Κύζικος δοκιμάστηκε από γαλατικές
   επιδρομές δώρισε στην πόλη χρήματα και
   τρόφιμα, ενώ υπήρξε ευεργέτης πολλών
   ιερών σε ολόκληρο τον ελληνικό κόσμο. Με
   τον τρόπο αυτό δημιούργησε πολύ καλή
   φήμη για τον ίδιο και την οικογένειά
   του.^[1]

   Παράλληλα εξόπλισε μισθοφορικό στρατό
   για την προστασία των συνόρων του και
   ίδρυσε τουλάχιστον μια αποικία με
   στρατηγική σημασία, γνωστή ως
   Φιλεταίρεια. Επιπροσθέτως, κατασκεύασε
   την Ακρόπολη της Περγάμου, το ναό της
   Δήμητρας και το ναό της Αθηνάς, της θεάς
   – προστάτιδας της Περγάμου, καθώς και το
   πρώτο παλάτι της πόλης. Τέλος, συνέβαλε
   σημαντικά και στην οχύρωση της.^[7]

    [Επεξεργασία] Διαδοχή και υστεροφημία

   Ο Φιλέταιρος δεν νυμφεύθηκε ποτέ και ως
   ευνούχος παρέμεινε άτεκνος. Είχε ωστόσο
   δύο αδέρφια, τον Ευμένη που ήταν
   μεγαλύτερος από τους δύο, και τον Άτταλο.
   Προτού πεθάνει είχε υιοθετήσει το γιο
   του Ευμένη, που ονομαζόταν επίσης
   Ευμένης, ο οποίος τον διαδέχτηκε όταν
   απεβίωσε το 263 π.Χ. στην ηλικία των
   ογδόντα ετών.^[8] Ο Άτταλος, γιος του
   έτερου αδερφού του Αττάλου, παντρεύτηκε
   την Αντιοχίδα, ανηψιά του Αντίοχου Α’,
   με τον οποίο ο Φιλέταιρος διατήρησε
   εγκάρδια φιλία. Καρπός του γάμου ήταν ο
   κατοπινός βασιλιάς Άτταλος Α'.^[1]

   Μετά το θάνατό του ο Φιλέταιρος τιμήθηκε
   από τους απογόνους του ως ιδρυτής της
   Δυναστείας των Ατταλιδών λαμβάνοντας
   την επωνυμία «ο Ευεργέτης». Διατήρησαν
   μάλιστα την παράδοση να αποτυπώνουν τη
   δική του μορφή στα νομίσματα του
   κράτους, με ελάχιστες εξαιρέσεις.

[Επεξεργασία] Χρονολόγιο

   +------------------------------------------------------------------------+
   |  Έτος  |                      Γεγονός                       |
   |------------+-----------------------------------------------------------|
   |            | Γέννηση του Φιλέταιρου, γιου      |
   | 343 π.Χ. | του Αττάλου και της Βόας από       |
   |            | την Παφλαγονία.                              |
   |------------+-----------------------------------------------------------|
   |            | Ο βασιλιάς της Μακεδονίας,          |
   |            | Αλέξανδρος, αναχωρεί για την      |
   | 334 π.Χ. | περίφημη εκστρατεία του στην     |
   |            | Ασία, δημιουργώντας μέσα σε μία |
   |            | δεκαετία μια πανίσχυρη                |
   |            | αυτοκρατορία.                                 |
   |------------+-----------------------------------------------------------|
   |            | Ο Αλέξανδρος πεθαίνει στη           |
   |            | Βαβυλώνα, γεγονός που                   |
   | 323 π.Χ. | πυροδοτεί τις πολύνεκρες            |
   |            | συγκρούσεις ανάμεσα στους          |
   |            | υποψήφιους Διαδόχους του.           |
   |------------+-----------------------------------------------------------|
   |            | Ο Φιλέταιρος γίνεται ακόλουθος |
   |            | του Δόκιμου, ενός από τους           |
   |            | αξιωματικούς του Αντίγονου του |
   |            | Μονόφθαλμου.                                   |
   |------------+-----------------------------------------------------------|
   |            | Ο Δόκιμος συντάσσεται με το        |
   |            | Λυσίμαχο, παραδίδοντας                |
   | 302 π.Χ. | ολόκληρη την περιουσία του. Με   |
   |            | τον τρόπο αυτό και ο Φιλέταιρος |
   |            | γίνεται μέλος της αυλής του        |
   |            | Λυσιμάχου.                                       |
   |------------+-----------------------------------------------------------|
   |            | Στο Φιλέταιρο ανατίθεται η         |
   |            | εποπτεία του θησαυροφυλακείου  |
   |            | που εδρεύει στην Πέργαμο.            |
   |------------+-----------------------------------------------------------|
   |            | Διεξάγεται η καθοριστικής          |
   |            | συμμαχίας Μάχη της Ιψού               |
   |            | ανάμεσα στον Αντίγονο και τους  |
   | 301 π.Χ. | υπόλοιπους Διαδόχους οι οποίοι |
   |            | είχαν συνασπιστεί εναντίον        |
   |            | του. Ο Αντίοχος ηττάται και         |
   |            | χάνει τη ζωή του.                            |
   |------------+-----------------------------------------------------------|
   |            | Ο γιος του Λυσίμαχου,                    |
   |            | Αγαθοκλής, εκτελείται από τον    |
   |            | πατέρα του, θύμα των                      |
   | 283 π.Χ. | δολοπλοκιών της μητριάς του       |
   |            | Αρσινόης. Ο Φιλέταιρος και          |
   |            | άλλοι αυλικοί εγκαταλείπουν τη |
   |            | Θράκη, καταφεύγοντας στην αυλή  |
   |            | του του Σέλευκου του Νικάτορα.   |
   |------------+-----------------------------------------------------------|
   |            | Λαμβάνει χώρα η Μάχη του              |
   |            | Κουροπεδίου. Με το θάνατο του     |
   |            | Λυσιμάχου, ο Σέλευκος γίνεται    |
   |            | απόλυτος κύριος της κατάστασης |
   |            | και σχεδιάζει να εισβάλλει στη  |
   | 281 π.Χ. | Μακεδονία. Δολοφονείται ωστόσο |
   |            | την ίδια χρονιά από τον                |
   |            | Πτολεμαίο Κεραυνό. Τη σορό του   |
   |            | ανακτά και παραδίδει στο γιο      |
   |            | του, Αντίοχο Α', ο Φιλέταιρος ο    |
   |            | οποίος αποκαθίσταται στην          |
   |            | παλαιά του θέση στην Πέργαμο.     |
   |------------+-----------------------------------------------------------|
   |            | Ο Φιλέταιρος παρέχει βοήθεια     |
   | 274 π.Χ. | στην Κύζικο που δοκιμάζεται       |
   |            | από γαλατικές επιδρομές.             |
   |------------+-----------------------------------------------------------|
   |            | Ο Φιλέταιρος ευεργετεί πολλά     |
   |            | ιερά στον ελληνικό χώρο, ενώ       |
   |            | παράλληλα οργανώνει την              |
   |            | πρωτεύουσά του με κυβερνητικά   |
   |            | κτίρια, ναούς και οχυρώσεις.       |
   |------------+-----------------------------------------------------------|
   |            | Ο Φιλέταιρος πεθαίνει                  |
   | 263 π.Χ. | κληροδοτώντας το θρόνο του         |
   |            | στον ανηψιό και θετό του γιο,      |
   |            | Ευμένη Α'.                                         |
   +------------------------------------------------------------------------+

[Επεξεργασία] Δείτε Επίσης

     * Αρσινόη Β' της Αιγύπτου
     * Δυναστεία των Ατταλιδών
     * Ελληνιστική περίοδος
     * Επίγονοι (Μεγάλου Αλεξάνδρου)
     * Ευνούχος
     * Λυσίμαχος
     * Πέργαμος
     * Πόλεμοι των Διαδόχων
     * Σέλευκος Α' Νικάτωρ

[Επεξεργασία] Παραπομπές

    1. ↑ ^1,0 ^1,1 ^1,2 ^1,3 ^1,4 Kosmetatou (2003)
    2. ↑ ^2,0 ^2,1 ^2,2 ^2,3 ^2,4 ^2,5 Στράβων,
       «Γεωγραφία», 13.4.1
    3. ↑ Αθηναίος, «Δειπνοσοφισταί», 577
    4. ↑ Παυσανίας, «Ελλάδος Περιήγησις», 1.8.1
    5. ↑ Παυσανίας, «Ελλάδος Περιήγησις»,
       1.10.4
    6. ↑ Αππιανός, «Συριακά», 63
    7. ↑ Hansen (1971)
    8. ↑ Λουκιανός, «Μακρόβιοι», 12

[Επεξεργασία] Βιβλιογραφία

   Commons logo
   Τα Κοινά έχουν πολυμέσα σχετικά με το
   θέμα
   Φιλέταιρος

   Πρωτογενείς πηγές (Έλληνες και Ρωμαίοι)

     * Αθήναιος, «Δειπνοσοφισταί», Αγγλικά
     * Αππιανός, «Συριακά», Αγγλικά
     * Λουκιανός, «Μακρόβιοι», Αγγλικά
     * Παυσανίας, «Ελλάδος Περιήγησις»,
       Αρχαία Ελληνικά, Αγγλικά
     * Στράβων, «Γεωγραφία», Αρχαία Ελληνικά,
       Αγγλικά

   Δευτερογενείς πηγές

     * Allen R.E. (1983). «The Attalid Kingdom: A Constitutional History».
       Oxford University Press, USA. ISBN 978-0198148456.
     * Austin M.M. (2006). «The Hellenistic World from Alexander to the
       Roman Conquest: A Selection of Ancient Sources in Translation».
       Cambridge University Press. ISBN 978-0521828604
     * Hansen, Esther V. (1971). «The Attalids of Pergamon». Ithaca, New
       York: Cornell University Press; London: Cornell University Press Ltd.
       ISBN 0-8014-0615-3.
     * Kosmetatou, Elizabeth (2003) «The Attalids of Pergamon», Andrew
       Erskine, ed., «A Companion to the Hellenistic World». Oxford:
       Blackwell: σελ. 159–174. ISBN 1-4051-3278-7. Κείμενο

[Επεξεργασία] Εξωτερικοί σύνδεσμοι

     * William Smith (1870). «Dictionary of Greek and Roman Biography and
       Mythology: Philetaerus» (ανακτήθηκε 30 Ιανουαρίου
       2010 )
     * Jona Lendering (2006). «Philetaerus». Articles on Ancient History.
       Livius.org (ανακτήθηκε 30 Ιανουαρίου 2010 )
     * Kosmetatou, Elizabeth (2003) "The Attalids of Pergamon," in Andrew
       Erskine, ed., A Companion to the Hellenistic World. Oxford: Blackwell:
       pp. 159–174. ISBN 1-4051-3278-7. Κείμενο

   π • σ • ε
                  Δυναστεία των Ατταλιδών
                        Φιλέταιρος • Ευμένης
                        Α' • Άτταλος Α' •
     Βασιλείς   Ευμένης Β' • Άτταλος
                        Β' • Άτταλος Γ' •
                        Ευμένης Γ'
   Βασίλισσες Απολλωνίς •
                        Στρατονίκη • Βερενίκη
    Άλλα μέλη   Φιλέταιρος • Αθήναιος
                        Πρώτος Μακεδονικός
                        Πόλεμος • Δεύτερος
                        Μακεδονικός Πόλεμος •
                        Τρίτος Μακεδονικός
      Πόλεμοι    Πόλεμος • Πρώτος
                        Κρητικός Πόλεμος •
                        Ρωμαιο-Συριακός
                        Πόλεμος • Επανάσταση
                        του Αριστόνικου
                        Πρώτη Μάχη της Λαμίας •  Pergamon
                        Δεύτερη Μάχη της               5.jpg
                        Λαμίας • Ναυμαχία της
        Μάχες      Χίου • Μάχη των Κυνός
                        Κεφαλών • Πολιορκία του
                        Γυθείου • Μάχη της
                        Μαγνησίας • Μάχη του
                        Όρους Όλυμπος
                        Πέργαμος • Αττάλεια •
       Πόλεις     Στρατονικεία •
                        Φιλεταίρεια •
                        Φιλαδέλφεια
                        Βιβλιοθήκη της
                        Περγάμου • Βωμός της
                        Περγάμου • Ο Θνήσκων
   Πολιτισμός Γαλάτης • Ο Γαλάτης των
                        Λουντοβίζι • Περγαμηνή
                        σχολή • Στοά του
                        Αττάλου • Στοά του
                        Ευμένους

   Ανακτήθηκε από
   "http://el.wikipedia.org/wiki/%CE%A6%CE%B9%CE%BB%CE%AD%CF%84%CE%B1%CE%B9%CF%81%CE%BF%CF%82_%CF%84%CE%B7%CF%82_%CE%A0%CE%B5%CF%81%CE%B3%CE%AC%CE%BC%CE%BF%CF%85"
   Κατηγορία: Βασιλείς της Δυναστείας των
   Ατταλιδών

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Català
     * Deutsch
     * English
     * Español
     * Euskara
     * Suomi
     * Français
     * Italiano
     * 日本語
     * Latina
     * Nederlands
     * Polski
     * Português
     * Srpskohrvatski / Српскохрватски
     * Tiếng Việt

     * Τελευταία τροποποίηση 09:23, 15 Νοεμβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
