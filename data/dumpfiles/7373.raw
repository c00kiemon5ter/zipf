   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                       Πρόεδρος της Ελληνικής Δημοκρατίας

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Tο έμβλημα της Προεδρίας της Δημοκρατίας

   Ο Πρόεδρος της Δημοκρατίας είναι το ανώτατο αιρετό όργανο της Ελλάδας από
   την κατάργηση της βασιλείας και μετά. Από το 1974, ο Πρόεδρος της
   Δημοκρατίας εκλέγεται έμμεσα από τη Βουλή των Ελλήνων με πενταετή θητεία.
   Ο σημερινός Πρόεδρος της Δημοκρατίας είναι ο Κάρολος Παπούλιας.

   Πίνακας περιεχομένων

     • 1 Ιστορικό πλαίσιο

          • 1.1 Εκλογικές διαδικασίες από το 1975

     • 2 Διαδικασία εκλογής

          • 2.1 Προϋποθέσεις & κωλύματα
          • 2.2 Τρόπος εκλογής

     • 3 Αρμοδιότητες
     • 4 Προεδρία της Δημοκρατίας
     • 5 Παραπομπές
     • 6 Δείτε επίσης
     • 7 Εξωτερικοί σύνδεσμοι

[Επεξεργασία] Ιστορικό πλαίσιο

   [IMG]
   [IMG]
   Ο Παύλος Κουντουριώτης, πρώτος Πρόεδρος της Ελληνικής Δημοκρατίας

   Ο θεσμός του προέδρου της Δημοκρατίας εμφανίστηκε στην Ελλάδα για πρώτη
   φορά με το σύνταγμα του 1924. Μετά το δημοψήφισμα που διενεργήθηκε και με
   το οποίο ανακηρύχθηκε η αβασίλευτη δημοκρατία, ο μέχρι τότε αντιβασιλέας
   Παύλος Κουντουριώτης έγινε προσωρινός πρόεδρος της Δημοκρατίας. Το 1926
   μετά την κατάληψη της εξουσίας από τον Θεόδωρο Πάγκαλο παραιτήθηκε από το
   αξίωμα του προέδρου, το οποίο ανέλαβε ύστερα από εκλογές, ο ίδιος ο
   Πάγκαλος. Το 1926, ύστερα από την ανατροπή του Πάγκαλου, επανήλθε στον
   προεδρικό θώκο ο Κουντουριώτης. Με το σύνταγμα του 1927 καθιερώθηκε εκ
   νέου ο ρόλος του προέδρου της Δημοκρατίας, ο οποίος περιοριζόταν στην
   άσκηση της εκτελεστικής εξουσίας. Το 1929 εξελέγη για δεύτερη φορά
   πρόεδρος της Δημοκρατίας από τη Γερουσία και τη Βουλή των Ελλήνων ο Παύλος
   Κουντουριώτης. Τον ίδιο χρόνο όμως παραιτήθηκε και τον διαδέχθηκε ως
   προσωρινός πρόεδρος της Δημοκρατίας, λόγω του γεγονότος ότι ήταν πρόεδρος
   της Γερουσίας, ο Αλέξανδρος Ζαΐμης, ο οποίος τελικά επιλέχθηκε από τη
   γερουσία και τη βουλή ως καταλληλότερος για το αξίωμα του ΠτΔ. Επανεξελέγη
   το 1934 και παρέμεινε μέχρι το 1935, οπότε και λόγω της πολιτειακής
   μεταβολής καταργήθηκε ο θεσμός του προέδρου της Δημοκρατίας.

   Σαν θεσμός επανήλθε επί δικτατορικού καθεστώτος των Συνταγματαρχών με το
   δεύτερο σύνταγμα του 1973, το οποίο έδινε υπερεξουσίες στον Πρόεδρο της
   Δημοκρατίας, συγκέντρώνοντας πια όλη την δύναμη στο πρόσωπό του. Με το
   τρίτο σύνταμα της νέας χούντας του Ιωαννίδη περιορίστηκαν οι αρμοδιότητές
   του. Με το σύνταγμα του 1975 ρυθμίστηκε εκ νέου ο ακριβής του ρόλος αλλά
   οι αρμοδιότητες του ΠτΔ περιορίστηκαν σε μεγάλο βαθμό με την αναθεώρηση
   του συντάγματος, το 1986. Έτσι σήμερα ο ρόλος του ΠτΔ είναι περισσότερο
   διακοσμητικός παρά ουσιαστικός.

  [Επεξεργασία] Εκλογικές διαδικασίες από το 1975

   Από το 1975 έως σήμερα έχουν εκλεγεί από τη βουλή στο προεδρικό αξίωμα οι
   Μιχαήλ Στασινόπουλος, Κωνσταντίνος Τσάτσος, Κωνσταντίνος Καραμανλής,
   Χρήστος Σαρτζετάκης, Κωστής Στεφανόπουλος και Κάρολος Παπούλιας.

   Στην πρώτη εκλογική διαδικασία ο Μιχαήλ Στασινόπουλος εξελέγη κατά
   πλειοψηφία από τη βουλή, με 206 ψήφους, προσωρινός πρόεδρος της
   Δημοκρατίας. Στη συνέχεια τον διαδέχθηκε ο Κωνσταντίνος Τσάτσος, ο οποίος
   εξελέγη στο αξίωμα υποστηριζόμενος από το κόμμα της Νέας Δημοκρατίας,
   συγκέντρωσε 210 ψήφους, πιθανότατα προερχόμενους από τους βουλευτές της
   Ν.Δ. που είχε 215 έδρες στο κοινοβούλιο σε σύνολο 295 εδρών. Αντίπαλος του
   ήταν ο Παναγιώτης Κανελλόπουλος που υποστηρίχθηκε από την Ένωση Κέντρου
   ενώ το ΠΑΣΟΚ και η Ενωμένη Αριστερά ψήφισαν λευκό. Τον Κωνσταντίνο Τσάτσο
   διαδέχθηκε ο Κωνσταντίνος Καραμανλής, ο οποίος πρώτα παραιτήθηκε από την
   πρωθυπουργία. Για την εκλογή του πραγματοποιήθηκαν τρεις ψηφοφορίες. Στην
   πρώτη συγκέντρωσε 179 ψήφους (175 έδρες είχε η Νέα Δημοκρατία), στη
   δεύτερη 181 και στην τρίτη 183 ψήφους. Το ΠΑΣΟΚ απείχε και από τις τρεις
   ψηφοφορίες, το ΚΚΕ ψήφισε λευκό ενώ η Εθνική Παράταξη υπέρ του.^[1] Οι
   βουλευτές της ΕΔΗΚ δεν είχαν ξεκάθαρη θέση καθώς μερικοί ψήφισαν υπέρ και
   μερικοί κατά.

   Η διαδικασία εκλογής του 1985 θεωρείται ως η πιο επεισοδιακή από όλες που
   έχουν πραγματοποιηθεί μέχρι σήμερα. Η αιφνιδιαστική απόφαση του ΠΑΣΟΚ να
   προτείνει τον Χρήστο Σαρτζετάκη ως υποψήφιο πρόεδρο της Δημοκρατίας, η
   επικείμενη αναθεώρηση του συντάγματος με παράλληλη κατάργηση των
   υπερεξουσιών του προέδρου και η παραίτηση του Καραμανλή από την προεδρία
   προκάλεσε πολιτικό σοκ. Παράλληλα ανέκυψαν δύο διαδικαστικά προβλήματα, τα
   οποία αφορούσαν την ψήφο του προσωρινού προέδρου της δημοκρατίας και
   προέδρου της βουλής, Ιωάννη Αλευρά, και το χρώμα των ψηφοδελτίων.
   Συγκεκριμένα στην πρώτη ψηφοφορία συγκεντρώθηκαν 184 ψήφοι υπέρ του
   Σαρτζετάκη, τον οποίο στήριζαν ΠΑΣΟΚ και ΚΚΕ ενώ βρέθηκαν και δύο λευκά.
   Δεδομένου ότι η Νέα Δημοκρατία απείχε, τα λευκά προέρχονταν από την
   κυβερνητική παράταξη. Στη δεύτερη όμως ψηφοφορία μοιράστηκαν έγχρωμα
   ψηφοδέλτια γεγονός που προκάλεσε την έντονη αντίδραση της αντιπολίτευσης
   που διαμαρτυρόταν για ουσιαστική κατάργηση της μυστικής ψηφοφορίας. Ο
   βουλευτής της Ν.Δ. μάλιστα, Ελευθέριος Καλογιάννης, άρπαξε την κάλπη και
   την μετέφερε στα γραφεία του κόμματός του. Στη δεύτερη ψηφοφορία τελικώς
   συγκέντρωσε 181 ψήφους ενώ στην τρίτη που ακολούθησε 180 ψήφους. Στην
   τρίτη όμως ψηφοφορία ανέκυψε νέο πρόβλημα καθώς η αντιπολίτευση
   αμφισβήτησε το δικαίωμα του προέδρου της Βουλής, Ιωάννη Αλευρά, να
   συμμετέχει στην όλη διαδικασία καθώς ασκούσε χρέη προσωρινού προέδρου της
   δημοκρατίας. Καθώς όμως το σύνταγμα δεν αναφερόταν σε κάποιο ασυμβίβαστο
   τελικώς η ψήφος του δεν θεωρήθηκε άκυρη και ο Σαρτζετάκης εξελέγη πρόεδρος
   της Δημοκρατίας.^[1]

   Τον Σαρτζετάκη διαδέχθηκε στο προεδρικό αξίωμα για δεύτερη φορά ο
   Κωνσταντίνος Καραμανλής, ο οποίος κατάφερε να εκλεγεί στην πέμπτη
   ψηφοφορία, αφού είχε ήδη πραγματοποιηθεί διάλυση της βουλής λόγω της
   αποτυχίας να επιλέξει πρόεδρο της δημοκρατίας σε τρεις ψηφοφορίες, με 153
   ψήφους πρόεδρος της Δημοκρατίας. Το ΠΑΣΟΚ υποστήριξε τον Ιωάννη Αλευρά ενώ
   ο Συνασπισμός τον Κωνσταντίνο Δεσποτόπουλο.^[1]

[Επεξεργασία] Διαδικασία εκλογής

   [IMG]
   [IMG]
   O Κάρολος Παπούλιας, σημερινός Πρόεδρος της Ελληνικής Δημοκρατίας

  [Επεξεργασία] Προϋποθέσεις & κωλύματα

   Η εκλογή του Προέδρου της Δημοκρατίας γίνεται έμμεσα από την Βουλή των
   Ελλήνων και οι υποψήφιοι προτείνονται από τις κοινοβουλευτικές ομάδες. Για
   να εκλεγεί κάποιος στη θέση του ΠτΔ πρέπει να πληροί τέσσερα βασικά
   κριτήρια:^[2]

     • Να είναι Έλληνας πολίτης για πέντε τουλάχιστον έτη πριν την εκλογή
     • Να έχει από πατέρα ή μητέρα ελληνική καταγωγή
     • Να έχει συμπληρώσει το τεσσαρακοστό έτος
     • Να έχει τη νόμιμη ικανότητα του εκλέγειν

   Από τη στιγμή που συντρέχουν οι παραπάνω προϋποθέσεις, μπορεί να προταθεί
   ο οποιοσδήποτε από τις κοινοβουλευτικές ομάδες για ΠτΔ. Να σημειωθεί ότι
   αν και απαιτείται να δοθεί όρκος ενώπιον της Βουλής στο ορθόδοξο δόγμα
   (άρθρο 33, παρ.2), δεν σημαίνει ότι αποτελεί κριτήριο η θρησκεία του.
   Σύμφωνα με το σύνταγμα, η επανεκλογή του ίδιου προσώπου προβλέπεται μόνο
   μια φορά, ενώ δεν μπορεί να συμμετάσχει σε προεδρικές εκλογές, που έχουν
   προκληθεί από την παραίτησή του.^[3]

  [Επεξεργασία] Τρόπος εκλογής

   Συνήθως έναν μήνα πριν λήξει η θητεία του ΠτΔ συγκαλείται από τον πρόεδρο
   της βουλής συνεδρίαση με σκοπό την εκλογή του ΠτΔ. Η ψηφοφορία γίνεται
   ονομαστικά, ψηφίζουν όλοι οι βουλευτές και δεν προηγείται συζήτηση. Αν και
   τους υποψηφίους τους προτείνουν οι κοινοβουλευτικές ομάδες, ψήφοι υπέρ
   προσώπων που δεν έχουν προταθεί δεν θεωρούνται άκυρες, εκτός από την 6η
   ψηφοφορία που θεωρούνται έγκυρες μόνο οι ψήφοι μεταξύ των δύο
   επικρατεστέρων (βλ. παρακάτω). Πρόεδρος εκλέγεται αυτός που στην πρώτη
   ψηφοφορία συγκεντρώσει τα 2/3 του συνόλου των βουλευτών (200 έδρες).^[2]
   Σε περίπτωση που δεν υπάρξει αποτέλεσμα επαναλαμβάνεται η ψηφοφορία μετά
   από πέντε μέρες, ενώ αν δεν επιτευχθεί πάλι αποτέλεσμα πραγματοποιείται
   τρίτη ψηφοφορία, πάλι μετά από πέντε μέρες, αλλά αυτή τη φορά απαιτείται
   πλειοψηφία των 3/5 του συνόλου των βουλευτών (180 έδρες).^[2] Αν και πάλι
   δεν εκλεγεί κάποιος ΠτΔ, η βουλή διαλύεται μέσα σε δέκα μέρες και
   προκηρύσσονται εκλογές.^[2] Δεν απαιτείται απαραίτητη προσυπογραφή του
   διατάγματος για την διάλυση της βουλής από τον πρωθυπουργό.

   Μετά το πέρας των εκλογών, η βουλή συνέρχεται αμέσως και αρχίζει νέα
   ψηφοφορία στην οποία απαιτείται αρχικά πλειοψηφία των 3/5 του συνόλου,
   ήτοι 180 έδρες.^[2] Αν δεν επιτευχθεί ούτε αυτή η πλειοψηφία προβλέπεται
   πέμπτη ψηφοφορία με απόλυτη πλειοψηφία 151 εδρών.^[2] Στην περίπτωση που
   δεν αναδειχθεί κάποιος ΠτΔ, η ψηφοφορία επαναλαμβάνεται μεταξύ των δύο
   επικρατεστέρων, δηλαδή αυτών που συγκέντρωσαν τις περισσότερες ψήφους.^[2]
   Αν οι δύο αυτοί ισοψηφίσουν τότε πραγματοποιείται κλήρωση.

   Η θητεία του ΠτΔ μπορεί να παραταθεί σε περίπτωση πολέμου ή μη εκλογής
   εγκαίρως νέου Προέδρου.^[3] Η αναπλήρωση δεν συνιστά λόγο εκλογής νέου
   Προέδρου. Αναπλήρωση γίνεται από τον πρόεδρο της Βουλής των Ελλήνων, ή σε
   περίπτωση που αυτή έχει διαλυθεί, από τον πρόεδρο της τελευταίας βουλής.
   Όσο διαρκεί η αναπλήρωση, ο προσωρινός ΠτΔ δεν μπορεί να κάνει χρήση όλων
   των προεδρικών αρμοδιοτήτων. Το 1985, στην εκλογή προέδρου της
   Δημοκρατίας, δημιουργήθηκε ζήτημα σχετικά με το αν ο πρόεδρος της Βουλής,
   που προσωρινά ασκεί καθήκοντα Προέδρου της Δημοκρατίας, έχει δικαίωμα
   ψήφου στην εκλογική διαδικασία. Συγκεκριμένα λόγω της παραίτησης Καραμανλή
   από το αξίωμα, ο τότε πρόεδρος της βουλής Ιωάννης Αλευράς ανέλαβε
   προσωρινώς ΠτΔ. Η ψήφος του στην εκλογική διαδικασία, στην οποία οριακά
   εξελέγη ο Χρήστος Σαρτζετάκης, αμφισβητήθηκε ως προς την νομιμότητά της,
   αν και το σύνταγμα δεν κάνει κάποια νύξη περί τέτοιου κωλύματος.

[Επεξεργασία] Αρμοδιότητες

   Οι αρμοδιότητες του ΠτΔ σήμερα είναι αρκετά περιορισμένες σε σχέση με το
   παρελθόν, και κυρίως μετά την αναθεώρηση του συντάγματος του 1986. Μεταξύ
   των καθηκόντων του είναι η έκδοση προεδρικών διαταγμάτων, με την
   προσυπογραφή του αρμοδίου υπουργού, η σύνταξη διαγγελμάτων, ο διορισμός
   πρωθυπουργού, η ανάθεση διερευνητικής εντολής, η διάλυση της βουλής, η
   αναπομπή νομοσχεδίου, ο διορισμός του προσωπικού της προεδρίας κ.α. Να
   σημειωθεί ότι σε περίπτωση άρνησης υπογραφής διατάγματος λόγω διαφωνίας
   του με την κυβέρνηση, είναι αναγκασμένος αφού πρώτα συζητήσει με την
   κυβέρνηση να υποχωρήσει. Επίσης κατά το άρθρο 47 έχει την δυνατότητα να
   απονέμει χάρη ύστερα από πρόταση του υπουργού δικαιοσύνης και με τη
   σύμφωνη γνώμη της βουλής.

   Για τις πράξεις του ο Πρόεδρος ευθύνεται ποινικά μόνο για αυτές που
   εμπεριέχουν εσχάτη προδοσία ή παραβίαση με πρόθεση του Συντάγματος (άρθρο
   49). Για άλλα αδικήματα, που δεν σχετίζονται με τις πράξεις του ως
   Πρόεδρος, η δίωξη αναστέλλεται μέχρι την λήξη της θητείας του. Η βουλή
   έχει το δικαίωμα να παραπέμπει τον ΠτΔ σε δίκη με σκοπό την έκπτωσή του
   από το αξίωμα. Για να υποβληθεί πρόταση για παραπομπή σε δίκη του ΠτΔ
   απαιτούνται 100 υπογραφές βουλευτών ενώ για να γίνει δεκτή αυτή απαιτείται
   πλειοψηφία των 2/3 του συνόλου των βουλευτών, δηλαδή 200 έδρες. Σε
   περίπτωση αποδοχής της πρότασης από τη Βουλή, παραπέμπεται στο ειδικό
   δικαστήριο που δικάζει και τους υπουργούς κατά το άρθρο 86 και
   αντικαθίσταται προσωρινά μέχρι να εκδώσει το δικαστήριο απαλλακτική
   απόφαση (άρθρο 49).

[Επεξεργασία] Προεδρία της Δημοκρατίας

   Η προεδρία της Δημοκρατίας είναι μια αυτοτελής δημόσια υπηρεσία, της
   οποίας το προσωπικό διορίζεται αποκλειστικά από τον πρόεδρο της
   Δημοκρατίας. Σκοπός της είναι η εξυπηρέτηση των αναγκών του ΠτΔ.
   Αποτελείται από το ιδιαίτερο γραφείο του Προέδρου, το γραφείο τύπου, τη
   νομική υπηρεσία, το στρατιωτικό γραφείο, που υπάγεται και η προεδρική
   φρουρά, υπηρεσία ασφαλείας κ.α και προΐσταται από τον γενικό γραμματέα της
   Προεδρίας. Μέρος των υπηρεσιών στεγάζεται και στο προεδρικό Μέγαρο, στο
   οποίο διαμένει ο ΠτΔ από το 1975, και βρίσκεται επί της οδού Ηρώδου
   Αττικού.

[Επεξεργασία] Παραπομπές

    1. ↑ ^1,0 ^1,1 ^1,2 Γρ. Τζιοβαρας (06/02/2005). Με ρεκόρ ψήφων ο 6ος
       Πρόεδρος Δημοκρατίας. Πολιτική. Το Βήμα (ανακτήθηκε 10/06/2009 )
    2. ↑ ^2,0 ^2,1 ^2,2 ^2,3 ^2,4 ^2,5 ^2,6 Διαδικασία εκλογής του προέδρου
       της Δημοκρατίας, in.gr
    3. ↑ ^3,0 ^3,1 Ειδικές περιπτώσεις στην εκλογή προέδρου, in.gr

[Επεξεργασία] Δείτε επίσης

     • Κατάλογος Προέδρων της Ελληνικής Δημοκρατίας

[Επεξεργασία] Εξωτερικοί σύνδεσμοι

     • Προεδρία της Ελληνικής Δημοκρατίας
     • Οι προεδρικές εκλογές από τον Στασινόπουλο στον Παπούλια, in.gr
     • Οι αρμοδιότητες του προέδρου, in.gr
     • Ορκωμοσία του προέδρου, in.gr
     • Αναπλήρωση του προέδρου, in.gr

   π • σ • ε
                       Πρόεδροι της Ελληνικής Δημοκρατίας
   1924 – 1935   Παύλος Κουντουριώτης  · Θεόδωρος Δ. Πάγκαλος^2  · Παύλος
                 Κουντουριώτης  · Αλέξανδρος Ζαΐμης
   1973 - 1974   Γεώργιος Παπαδόπουλος^2  · Φαίδων Γκιζίκης^2
                 Μιχαήλ Στασινόπουλος^1  · Κωνσταντίνος Τσάτσος  ·
   1974 - σήμερα Κωνσταντίνος Καραμανλής  · Ιωάννης Αλευράς^1  · Χρήστος
                 Σαρτζετάκης  · Κωνσταντίνος Καραμανλής  · Κωνσταντίνος
                 Στεφανόπουλος  · Κάρολος Παπούλιας
   ^1Προσωρινός Πρόεδρος ^2Δικτατορικό καθεστώς

   Ανακτήθηκε από
   "http://el.wikipedia.org/wiki/%CE%A0%CF%81%CF%8C%CE%B5%CE%B4%CF%81%CE%BF%CF%82_%CF%84%CE%B7%CF%82_%CE%95%CE%BB%CE%BB%CE%B7%CE%BD%CE%B9%CE%BA%CE%AE%CF%82_%CE%94%CE%B7%CE%BC%CE%BF%CE%BA%CF%81%CE%B1%CF%84%CE%AF%CE%B1%CF%82"
   Κατηγορίες: Πρόεδροι της Ελληνικής Δημοκρατίας | Νεότερη ελληνική ιστορία

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • English
     • Suomi
     • 한국어
     • Português
     • Српски / Srpski
     • Українська
     • Yorùbá

     • Τελευταία τροποποίηση 09:31, 26 Ιουλίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
