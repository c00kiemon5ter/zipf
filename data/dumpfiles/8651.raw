   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                            Εξ αποστάσεως εκπαίδευση

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Ο ορισμός της εξ αποστάσεως εκπαίδευσης δεν είναι εύκολο να δοθεί. Στην εξ
   αποστάσεως εκπαίδευση, ο εκπαιδευτής και ο εκπαιδευόμενος βρίσκονται σε
   διαφορετικό χώρο. Όμως δεν αποτελεί απαραίτητα διαφορετική μορφή
   εκπαίδευσης ^[1]^[2].

   Πίνακας περιεχομένων

     • 1 Ορισμός
     • 2 Είδη εξ αποστάσεως εκπαίδευσης
     • 3 Εξέλιξη εξ αποστάσεως εκπαίδευσης

          • 3.1 Ιστορική αναδρομή
          • 3.2 Μελλοντικές εξελίξεις εξ αποστάσεως εκπαίδευσης

     • 4 Μέσα εξ αποστάσεως εκπαίδευσης

          • 4.1 Τεχνικές απαιτήσεις εξ αποστάσεως εκπαίδευσης

               • 4.1.1 Απαιτούμενο λογισμικό
               • 4.1.2 Απαιτούμενος εξοπλισμός

     • 5 Αναφορές

[Επεξεργασία] Ορισμός

   Εξ αποστάσεως εκπαίδευση είναι η υποβοηθούμενη από τα μέσα επικοινωνίας
   εκπαίδευση (ταχυδρομείο, ηλεκτρονικό ταχυδρομείο, ραδιόφωνο, τηλεόραση,
   κασέτες βίντεο, υπολογιστές, τηλεδιάσκεψη και άλλα) με μικρή ή καθόλου
   διαπροσωπική ή σε τάξη επαφή μεταξύ εκπαιδευτή και εκπαιδευόμενου. Ο όρος
   αυτός χρησιμοποιείται και από την UNESCO, ενώ από το 1999 προστίθεται με
   την ίδια ακριβώς ερμηνεία στο λεξικό όρων του ΜeSH (Medical Subject
   Headings) της Εθνικής Ιατρικής Βιβλιοθήκης των Ηνωμένων Πολιτειών της
   Αμερικής^[3]^[4]^[5].

   Ένας άλλος ορισμός που μπορεί να βρεθεί στο διαδίκτυο αναφέρει ότι
   πρόκειται για ένα τομέα της εκπαίδευσης που αφορά την παιδαγωγική, την
   τεχνολογία και τον σχεδιασμό της εκπαιδευτικής δομής, που επιδιώκει την
   παροχή εκπαίδευσης, χωρίς την ανάγκη φυσικής παρουσίας στο χώρο που αυτή
   λαμβάνει χώρα. Ο ορισμός αυτός αναφέρει την εξ αποστάσεως εκπαίδευση ως
   ξεχωριστό κλάδο της εκπαίδευσης, κάτι που όμως δεν είναι μεθοδολογικά
   αποδεκτό^[1]^[6].

   Σήμερα, η εξ αποστάσεως εκπαίδευση υλοποιείται σχεδόν αποκλειστικά με την
   υποστήριξη του υπολογιστή, και πιο συγκεκριμένα σε διαδικτυακό περιβάλλον.
   Για το λόγο αυτό, τείνει να είναι ταυτόσημη με τις έννοιες ηλεκτρονική
   μάθηση (e-learning), μάθηση υποβοηθούμενη από υπολογιστή (computer
   assisted learning), μάθηση μέσω διαδικτύου (online learning), διαδικτυακή
   εκπαίδευση (online education), εκπαίδευση βασισμένη στο διαδίκτυο
   (web-based education). Η διαφορά στη σημασία των όρων αυτών αρχίζει να
   υποβαθμίζεται και ο διαχωρισμός γίνεται όλο και πιο δύσκολος τόσο για
   αρχάριους όσο και για έμπειρους^[2]^[7].

[Επεξεργασία] Είδη εξ αποστάσεως εκπαίδευσης

   H εξ αποστάσεως εκπαίδευση μπορεί να διαχωριστεί σε σύγχρονη και
   ασύγχρονη.

   Στη σύγχρονη εξ αποστάσεως εκπαίδευση, η διαδικασία της διδασκαλίας και
   της μάθησης γίνονται ταυτόχρονα. Ο εκπαιδευτής παραδίδει το μάθημα σε
   ζωντανή σύνδεση, όχι απαραίτητα αμφίδρομη, και ο εκπαιδευόμενος, αν και
   βρίσκεται σε διαφορετικό τόπο, παρακολουθεί το μάθημα στον ίδιο χρόνο. Η
   εξ αποστάσεως εκπαίδευση με την υποστήριξη της τηλεδιάσκεψης είναι
   χαρακτηριστικό παράδειγμα. Το ίδιο και η χρήση δωματίου ζωντανής συζήτησης
   (live chatroom).

   Στην ασύγχρονη εξ αποστάσεως εκπαίδευση, που είναι και πιο διαδεδομένη, ο
   εκπαιδευόμενος μαθαίνει όχι μόνο σε διαφορετικό χώρο από τον εκπαιδευτή,
   αλλά και σε διαφορετικό χρόνο από τη διαδικασία της παράδοσης ή
   δημιουργίας του μαθήματος. Χαρακτηριστικό παράδειγμα είναι τα μαθήματα που
   χρησιμοποιούν τις υπηρεσίες του διαδικτύου.

   Σήμερα, υπάρχουν μέθοδοι εξ αποστάσεως εκπαίδευσης που χρησιμοποιούν και
   τα δύο είδη, ώστε να παρέχουν πιο ολοκληρωμένη εκπαιδευτική εμπειρία. Με
   τη βοήθεια της ασύγχρονης εκπαίδευσης υπάρχει το πλεονέκτημα της μάθησης
   στον χρόνο και με το ρυθμό που επιθυμεί ο εκπαιδευόμενος, ενώ με την χρήση
   σύγχρονων συζητήσεων σε τακτά χρονικά διαστήματα, ο εκπαιδευτής γνωρίζει
   τους μαθητές του, οι εκπαιδευόμενοι επικοινωνούν μεταξύ τους και με τον
   εκπαιδευτή και δεν αισθάνονται αποξενωμένοι από την εκπαιδευτική κοινότητα
   και διαδικασία.

[Επεξεργασία] Εξέλιξη εξ αποστάσεως εκπαίδευσης

  [Επεξεργασία] Ιστορική αναδρομή

   Η ιστορία και η εξέλιξη της εκπαίδευσης χωρίζεται σε τρία κύματα.

   Το πρώτο κύμα αφορά την εποχή πριν την τυπογραφία. Η εκπαίδευση σε αυτήν
   την περίοδο ήταν μία ελεγχόμενη, φροντιστηριακή διαδικασία που αφορούσε
   λίγους, κυρίως τον κλήρο και την αριστοκρατία. Το δεύτερο κύμα ήρθε με την
   ανακάλυψη της τυπογραφίας από τον Γουτεμβέργιο. Η εκπαίδευση εξελίχθηκε,
   οδηγώντας σε πολλαπλασιασμό των κολεγίων και των πανεπιστημίων. Τα
   τελευταία ήρθαν στο επίκεντρο της εκπαίδευσης και οι βιβλιοθήκες τους
   έγιναν τα θησαυροφυλάκια της γνώσης. Το τρίτο κύμα ήρθε με την χρήση των
   υπολογιστών στην εκπαίδευση. Αν και η σημερινή εκπαίδευση βασίζεται ακόμα
   στην ακαδημαϊκή εκπαίδευση και κατάρτιση που αναδείχθηκαν στις δύο πρώτες
   εποχές της εκπαίδευσης, η τεχνολογία, όπως αυτή εξελίσσεται με τα μέσα
   επικοινωνίας, τους υπολογιστές, και κυρίως το διαδίκτυο αλλάζουν συνεχώς
   το σκηνικό^[7]. Η εξ αποστάσεως εκπαίδευση, αν και αποδεδειγμένα υπάρχει
   σε όλες τις εποχές-κύματα, σήμερα βρίσκει προσφορότερο έδαφος για ανάπτυξη
   και ίσως στο μέλλον κυριαρχήσει στο χώρο της εκπαίδευσης.

   Οι αρχές της εξ αποστάσεως εκπαίδευσης, σύμφωνα με τους ορισμούς που
   δόθηκαν παραπάνω, τοποθετούνται αιώνες πριν από την ανάπτυξη της
   πληροφορικής ή ακόμα και της τυπογραφίας. Χωρίς να αποκλείεται προηγούμενη
   χρήση της, μπορεί να θεωρηθεί ως μία από τις αποδεδειγμένες (και
   επιτυχημένες) εφαρμογές της τα πρώιμα χρόνια του χριστιανισμού. Ο
   Απόστολος Παύλος συνέταξε 13 (ή 14) επιστολές προς τις τοπικές εκκλησίες,
   που διαβάζονταν από ένα άτομο σε όλους τους πιστούς. Πιστεύοντας στην
   διεθνοποίηση της γνώσης, στη συγκεκριμένη περίπτωση της χριστιανικής
   Αλήθειας, επικοινωνούσε με τις απομακρυσμένες εκκλησίες απαντώντας σε
   συγκεκριμένα ερωτήματα (αμφίδρομη επικοινωνία), χρησιμοποιώντας την
   ελληνική γλώσσα.

   Από τις αρχές του 18ου αιώνα, τα πανεπιστήμια άρχισαν να προσφέρουν
   υπηρεσίες εξ αποστάσεως εκπαίδευσης. Με την βοήθεια του ταχυδρομείου, οι
   εκπαιδευόμενοι λάμβαναν το εκπαιδευτικό υλικό και έστελναν τις εργασίες
   τους ή τις απορίες τους στους εκπαιδευτές. Το ταχυδρομείο με τα μέσα που
   διέθετε τότε ήταν ο μόνος τρόπος επικοινωνίας. Η εξ αποστάσεως εκπαίδευση
   είχε δύο μειονεκτήματα: την μεγάλη καθυστέρηση λόγω του ταχυδρομείου και
   την παντελή έλλειψη επικοινωνίας μεταξύ των εκπαιδευομένων^[8].

   Η τεχνολογία όμως είναι αυτή που φέρνει την εξ αποστάσεως εκπαίδευση στο
   προσκήνιο και την κάνει το όχημα για την εξέλιξη της εκπαίδευσης. Ήδη από
   το 1922, ο Τόμας Έντισον προέβλεψε ότι η κινούμενη εικόνα θα
   αντικαταστήσει το εγχειρίδιο στο χώρο της εκπαίδευσης. Στο Β’ Παγκόσμιο
   Πόλεμο, η τεχνολογία της κινούμενης εικόνας όντως συνέβαλε στην εκπαίδευση
   των Αμερικανών στρατιωτών. Αργότερα, αναπτύχθηκαν προγράμματα με τη
   βοήθεια της τηλεόρασης και του βίντεο. Η εξ αποστάσεως εκπαίδευση παρέμενε
   μονόδρομη, πετυχαίνοντας όμως μεγάλη πρόσβαση σε πολλά άτομα. Με την
   ανάπτυξη της πληροφορικής, η εξ αποστάσεως εκπαίδευση άρχισε να
   αναπτύσσεται πιο γρήγορα. Η υποβοηθούμενη από υπολογιστή εκπαίδευση έγινε
   πραγματικότητα γύρω στο 1960 και άλλαξε δραματικά τα δεδομένα στο χώρο της
   εκπαίδευσης. Σημαντική εξέλιξη ήταν η ανάπτυξη του διαδικτύου στις αρχές
   του 1990, το οποίο, με τη διάδοσή του και τις τεχνολογίες που ενσωμάτωσε,
   καταφέρνει να εξελίξει τον τρόπο μεταφοράς γνώσης, ανταλλαγής πληροφοριών
   αλλά και την ίδια την κοινωνία^[9].

   Η εξ αποστάσεως εκπαίδευση με την υποστήριξη της πληροφορικής και σε
   περιβάλλον διαδικτύου έχει εξελιχθεί σε μεγάλο βαθμό. Ο χρήστης έχει
   πρόσβαση σε μεγάλο όγκο πληροφοριών και τα εργαλεία που μπορεί να
   χρησιμοποιήσει είναι τόσα πολλά και διαφορετικά που μπορούμε να μιλάμε για
   μια τελείως διαφορετική μεθοδολογία, όχι μόνο από την παραδοσιακή μάθηση,
   αλλά και από την εξ αποστάσεως εκπαίδευση των προηγούμενων ετών. Η τάση
   αυτή στην τεχνολογία ονομάζεται εύλογα e-Learning 2.0 (ηλεκτρονική
   μάθηση), θέλοντας να δείξει το πέρασμα στη νέα εποχή.

  [Επεξεργασία] Μελλοντικές εξελίξεις εξ αποστάσεως εκπαίδευσης

   Το μέλλον της εξ αποστάσεως εκπαίδευσης βρίσκεται σίγουρα στο διαδίκτυο.
   Οι χρήστες, καθώς εξοικειώνονται όλο και περισσότερο με το διαδίκτυο και
   τις υπηρεσίες του, αρχίζουν να το διαμορφώνουν. Άλλωστε, αυτό που
   αναφέρεται ως Web 2.0 και έχει εμπνεύσει και τον όρο e-Learning 2.0 είναι
   η ευκολία του χρήστη να συνεισφέρει στη δημιουργία και διαμόρφωση του
   περιεχομένου του διαδικτύου. Όλο και περισσότερες υπηρεσίες του διαδικτύου
   επικεντρώνονται σε αυτό, καθιστώντας ακόμα και τον σχετικά αρχάριο χρήστη
   σε εκπαιδευτή. Οι σύγχρονες αυτές υπηρεσίες μπορεί να είναι τα δικτυακά
   ημερολόγια (blog από τους όρους web και log), υπηρεσίες δημοσίευσης
   υλικού, όπως φωτογραφίες (www.flickr.com) και βίντεο (www.youtube.com),
   και τέλος οι ιστοσελίδες wiki (συλλογικές εγκυκλοπαίδειες).

   Τα βασικά χαρακτηριστικά αυτών των υπηρεσιών είναι η ευκολία χρήσης τους,
   αλλά και η ευκολία περιήγησης στο περιεχόμενο. Έτσι, όχι μόνο υπάρχει
   μεγάλη ποσότητα πληροφοριών, υλικού και γνώσης, αλλά ο χρήστης έχει και τη
   δυνατότητα να τη διαχειριστεί. Ένα ενδιαφέρον κομμάτι που σχετίζεται με
   την ευκολία διαχείρισης των πληροφοριών αυτών είναι αυτό που ονομάζεται
   συλλογική ευφυΐα. Παράδειγμα είναι η ιστοσελίδα του ηλεκτρονικού
   βιβλιοπωλείου Amazon (www.amazon.com), όπου δίνεται η δυνατότητα στους
   χρήστες να βαθμολογήσουν και να σχολιάσουν τα προϊόντα. Έτσι, προηγούμενοι
   χρήστες επηρεάζουν τη συμπεριφορά μελλοντικών χρηστών, μεταφέροντας την
   εμπειρία τους και τη γνώμη τους. Η μέθοδος αυτή έχει απεριόριστες
   δυνατότητες και τρομακτική δύναμη, επιτρέποντας με έναν πολύ απλό τρόπο τη
   συμβολή στο περιεχόμενο του διαδικτύου.

   Στη διαδικασία της εκπαίδευσης έχουν αρχίσει και ενσωματώνονται ήδη
   λειτουργίες του Web 2.0. Πιο πολύτιμες υπηρεσίες για την εξ αποστάσεως
   εκπαίδευση είναι το wiki και τα δικτυακά ημερολόγια και ήδη υπάρχει
   μεγάλος αριθμός εκπαιδευτικών κοινοτήτων που αξιοποιεί της δυνατότητες
   τους. Πρέπει να αναφερθούν και οι υπηρεσίες RSS (Really Simple
   Syndication), που συμβάλλουν στην παρακολούθηση και ενημέρωση των χρηστών
   για τα τελευταία νέα και αλλαγές σε ένα δικτυακό τόπο. Ο συνδυασμός των
   τεχνολογιών αυτών μπορεί να αποτελέσει εκπαιδευτική διαδικασία και χωρίς
   την ύπαρξη τυπικού οργανωμένου μαθήματος^[10].

[Επεξεργασία] Μέσα εξ αποστάσεως εκπαίδευσης

   Τα μέσα που έχουν χρησιμοποιηθεί και χρησιμοποιούνται στην εξ αποστάσεως
   εκπαίδευση είναι τα εξής:

     • Κινούμενη εικόνα
     • Ηλεκτρονικές συλλογές υλικού που διαχειρίζονται χρήστες ή εκπαιδευτές
       (ePortfolios)
     • Ηλεκτρονικό σύστημα υποστήριξης της απόδοσης (electronic performance
       support system) όπου είναι το πρόγραμμα που διευκολύνει την πρόσβαση
       σε πληροφορίες
     • Προσωπικοί υπολογιστές παλάμης (PDA)
     • Συσκευές αναπαραγωγής αρχείων ήχου με υποστήριξη πολυμέσων
     • Εκπαιδευτικό υλικό βασισμένο στις τεχνολογίες του διαδικτύου
     • Ψηφιακοί δίσκοι πολυμέσων (multimedia CD-ROM)
     • Ιστοσελίδες και κοινότητες (web 2.0)
     • Ηλεκτρονικοί χώροι ασύγχρονης συζήτησης
     • Λογισμικό υποστήριξης συνεργασίας
     • Ηλεκτρονικό ταχυδρομείο
     • Ημερολόγια διαδικτύου (blogs)
     • Εγκυκλοπαίδειες διαχειριζόμενες από τους χρήστες
     • Σύγχρονη συζήτηση με κείμενο
     • Αξιολόγηση υποβοηθούμενη από υπολογιστή
     • Εκπαιδευτικό κινούμενο σχέδιο
     • Εξομοιωτές
     • Παιχνίδια
     • Σύστημα διαχείρισης μάθησης (LMS) ή Εικονικό Περιβάλλον Εκπαίδευσης
       (Virtual Learning Environment)
     • Ηλεκτρονικά συστήματα ψηφοφορίας
     • Διανομή συλλογών ψηφιακών αρχείων σε πολλούς παραλήπτες με υπηρεσίες
       του διαδικτύου (podcasting)

   Αν και τα μέσα της εξ αποστάσεως εκπαίδευσης είναι πάρα πολλά και το
   καθένα μπορεί να αποτελείται από διαφορετικά προγράμματα που
   συνεργάζονται, το πιο διαδεδομένο σύστημα που χρησιμοποιείται για την εξ
   αποστάσεως εκπαίδευση στην ανώτατη εκπαίδευση είναι το Σύστημα Διαχείρισης
   της Μάθησης ή Εικονικό Περιβάλλον Εκπαίδευσης Οι όροι χρησιμοποιούνται για
   να περιγράψουν το λογισμικό που σχεδιάστηκε για τη διαχείριση των
   δραστηριοτήτων εκπαίδευσης. Εξέλιξη τους είναι το Σύστημα Διαχείρισης
   Εκπαιδευτικού Περιεχομένου (LCΜS) που προσθέτει τη λειτουργικότητα της
   επαναχρησιμοποίησης του υλικού ή μέρους του. Οι λειτουργίες που μπορεί να
   εμπεριέχουν εκτός φυσικά από την παροχή του μαθήματος της εξ αποστάσεως
   εκπαίδευσης είναι:

     • Εγγραφή χρήστη
     • Ημερολόγιο μαθημάτων
     • Ροή κατάρτισης
     • Διαχείριση χρηστών
     • Αξιολόγηση εκπαιδευομένων
     • Υπηρεσίες τηλεδιάσκεψης
     • Συνεργατική μάθηση (συζητήσεις και ανταλλαγή αρχείων)

  [Επεξεργασία] Τεχνικές απαιτήσεις εξ αποστάσεως εκπαίδευσης

   Η εξ αποστάσεως εκπαίδευση με την υποστήριξη της πληροφορικής έχει
   συγκεκριμένες τεχνικές απαιτήσεις τόσο σε λογισμικό όσο και σε
   εξοπλισμό^[11].

    [Επεξεργασία] Απαιτούμενο λογισμικό

   Το απαιτούμενο λογισμικό αφορά την όλη διαδικασία της δημιουργίας του
   συστήματος εξ αποστάσεως εκπαίδευσης, από τη δημιουργία του μέχρι την
   ολοκλήρωση της εκπαιδευτικής διαδικασίας από τον εκπαιδευόμενο. Το
   ενδιαφέρον είναι ότι σε όλα τα παραπάνω επίπεδα είναι δυνατόν να
   χρησιμοποιηθεί λογισμικό ανοικτού κώδικα που διατίθεται δωρεάν. Το
   λογισμικό αυτό περιλαμβάνει:

     • Λειτουργικό σύστημα εξυπηρετητή (server) και πελάτη (client), π.χ.
       κάποια διανομή Linux.
     • Λογισμικό εξυπηρετητή, π.χ. Apache Server.
     • Λογισμικό δημιουργίας εκπαιδευτικού υλικού, π.χ. OpenOffice.
     • Λογισμικό Διαχείρισης της Μάθησης ή Εικονικού Περιβάλλοντος
       Εκπαίδευσης, πχ ATutor, Claroline, Efront, Dokeos ή Moodle.
     • Περιηγητή διαδικτύου, π.χ. Mozilla Firefox. Τις περισσότερες φορές το
       λογισμικό αυτό είναι το μόνο απαραίτητο για τον εκπαιδευόμενο, ώστε να
       έχει πρόσβαση στο εκπαιδευτικό πρόγραμμα. Το ίδιο συμβαίνει και με τον
       εκπαιδευτή, που μπορεί να διαχειριστεί και να ανεβάσει το εκπαιδευτικό
       υλικό μόνο με τη χρήση ενός περιηγητή διαδικτύου.
     • Λογισμικό υποστήριξης πληροφοριών που χρησιμοποιούνται από το Σύστημα
       Διαχείρισης της Μάθησης ή το Εικονικό Περιβάλλον Εκπαίδευσης, πχ.
       Java, Flash, RealMedia, Quicktime, Windows Media Files.

    [Επεξεργασία] Απαιτούμενος εξοπλισμός

   Οι απαιτήσεις σε επίπεδο εξοπλισμού είναι:

     • Εξυπηρετητής ιστού (web server)
     • Εξυπηρετητής αρχείων (file server)
     • Τερματικά
     • Σύνδεση δικτύου ή διαδικτύου για όλους τους παραπάνω υπολογιστές

[Επεξεργασία] Αναφορές

    1. ↑ ^1,0 ^1,1 ODLQC. ODL QC - The Open and Distance Learning Quality
       Council Lexicon, 2004[cited 25/10/2007]
    2. ↑ ^2,0 ^2,1 Billings DM. Distance education in nursing: 25 years and
       going strong. Comput Inform Nurs. 2007 May-Jun;25(3):121-3.
    3. ↑ ERIC Thesaurus(Αγγλικά)
    4. ↑ NLM. MeSH. 2007 [cited 06/12/2007]
    5. ↑ UNESCO Thesaurus 2007[cited 06/12/2007]
    6. ↑ Wikipedia, "Distance education", cited 06/12/2007
    7. ↑ ^7,0 ^7,1 Hannah R. Education Applications. Introduction to Nursing
       Informatics: Springer New York 2006:142-54.
    8. ↑ Garrison JA, Schardt C, Kochi JK. Web-based distance continuing
       education: a new way of thinking for students and instructors.
       Bulletin of the Medical Library Association. 2000 Jul;88(3):211-7.
    9. ↑ Shih TK. Distance education technologies: current trends and
       software systems. Cyber Worlds, 2002 Proceedings First International
       Symposium on; 2002; 2002. p. 38-43.
   10. ↑ Downes S. E-learning 2.0: Feature Article. eLearn Magazine 2007.
   11. ↑ Billings DM, Rowles CJ. Development of continuing nursing education
       offerings for the World Wide Web. Journal of continuing education in
       nursing. 2001;32(3):107-13.

   Ανακτήθηκε από
   "http://el.wikipedia.org/wiki/%CE%95%CE%BE_%CE%B1%CF%80%CE%BF%CF%83%CF%84%CE%AC%CF%83%CE%B5%CF%89%CF%82_%CE%B5%CE%BA%CF%80%CE%B1%CE%AF%CE%B4%CE%B5%CF%85%CF%83%CE%B7"
   Κατηγορία: Εξ αποστάσεως εκπαίδευση

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Български
     • Deutsch
     • English
     • Español
     • Euskara
     • עברית
     • Nederlands
     • 日本語
     • Polski
     • Português
     • Русский
     • Suomi
     • ไทย
     • Українська
     • 中文

     • Τελευταία τροποποίηση 18:50, 24 Σεπτεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
