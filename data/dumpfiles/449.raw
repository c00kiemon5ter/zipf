   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                 Εξάντας

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

                       Αυτό το άρθρο ή η ενότητα δεν
                       αναφέρει τις πηγές του ή δεν
                       περιέχει επαρκείς
                       παραπομπές.

   Tango-nosources.svg Μπορείτε να βοηθήσετε την
                       Βικιπαίδεια προσθέτοντας
                       κατάλληλες πηγές και
                       παραπομπές που να
                       υποστηρίζουν το άρθρο.
                       Η σήμανση τοποθετήθηκε στις
                       24/05/2010.

   [IMG]
   [IMG]
   Εξάντας

   Ο εξάντας (εκ της καθαρεύουσας ο εξάς,
   του εξάντος), είναι ένα γωνιομετρικό
   όργανο χαρακτηριζόμενο και αστρονομικό
   που χρησιμοποιείται στη ναυσιπλοΐα, από
   τους ναυτιλλόμενους για τη μέτρηση υψών
   ουρανίων σωμάτων καθώς και κατακόρυφες
   ή οριζόντιες γωνίες γήινων, ή επίγειων
   σταθερών αντικειμένων.
   Βασικά, χρησιμοποιείται στη μέτρηση της
   γωνίας (ύψους) ενός σκοπούμενου ουράνιου
   σώματος (π.χ. Ήλιος, Σελήνη, Πλανήτες,
   Αστέρες), από τον ορίζοντα.

   Πίνακας περιεχομένων

     * 1 Ιστορία
     * 2 Αρχή λειτουργίας
     * 3 Περιγραφή οργάνου
     * 4 Λειτουργία οργάνου
     * 5 Σφάλματα εξάντος
     * 6 Τύποι εξάντων
     * 7 Χρήση σύγχρονη
     * 8 Πηγές
     * 9 Ξένη βιβλιογραφία
     * 10 Εξωτερικοί σύνδεσμοι

          * 10.1 Ξένες γλώσσες

[Επεξεργασία] Ιστορία

   Οι παλιότεροι θαλασσοπόροι
   προσδιόριζαν τη θέση του πλοίου τους
   στην ανοικτή θάλασσα με τη μέτρηση των
   γωνιών που σχημάτιζαν τα ουράνια σώματα,
   δηλαδή ο ήλιος, η σελήνη, ή τα άστρα, με
   τον ορίζοντα. Τα πρώτα όργανα που
   χρησιμοποιήθηκαν για τη μέτρηση αυτών
   των γωνιών ήταν οι αστρολάβοι. Στις
   περισσότερες περιπτώσεις με τον
   αστρολάβο, ήταν απαραίτητη η σκόπευση
   ταυτόχρονα και του αστέρα και του
   ορίζοντα, από το κατάστρωμα του πλοίου,
   οδηγώντας έτσι συχνά σε ανακριβείς
   υπολογισμούς. Η συσκευή που
   αντικατέστησε τους αστρολάβους ήταν ο
   εξάντας.

   Πρόδρομη συσκευή του εξάντα ήταν ο
   οκτάντας, που εφευρέθηκε από τον Τζόν
   Χάντλεϊ το 1731. Διέφερε στο σχεδιασμό από
   τον εξάντα μόνο στην τοξοειδή κλίμακα
   που έχουν τα δυο όργανα: ο οκτάντας έχει
   κλίμακα ενός ογδόου του κύκλου, δηλαδή 45
   μοιρών, ενώ ο εξάντας έχει κλίμακα ενός
   έκτου του κύκλου, δηλαδή 60 μοιρών. Τα δυο
   όργανα μετρούν τη γωνία της
   προσπίπτουσας φωτεινής ακτίνας (π.χ. από
   έναν αστέρα) σε σχέση με τον ορίζοντα,
   αλλά ο οκτάντας φτάνει να μετρά μέχρι 90
   μοίρες γωνία, ενώ ο εξάντας μέχρι 120
   μοίρες. Ο εξάντας ανακαλύφθηκε, σαν
   εξέλιξη του οκτάντα, από τον Άγγλο
   αξιωματικό του Ναυτικού Τζον Κάμπελ το
   1757.

   Ο εξερευνητής Τζέιμς Κουκ
   εκμεταλλεύτηκε πλήρως τις δυνατότητες
   του εξάντα για τη μέτρηση όχι μόνο
   κατακόρυφων γωνιών, αλλά γωνιών με
   οποιαδήποτε κλίση. Μετρώντας τη γωνία
   μεταξύ της σελήνης και ενός δοσμένου
   αστέρα, και με τη βοήθεια πινάκων της
   κίνησης της σελήνης μπορούσε να
   υπολογίζει ακριβή χρόνο, που του έδινε
   τη δυνατότητα να βρίσκει το γεωγραφικό
   μήκος και πλάτος της θέσης του πλοίου
   του. Η μέθοδος αυτή χρησιμοποιήθηκε για
   τη χαρτογράφηση της Νέας Ζηλανδίας στη
   διάρκεια του ταξιδιού του 1768-1771.

[Επεξεργασία] Αρχή λειτουργίας

   [IMG]
   [IMG]
   Η γωνία πρόσπτωσης είναι ίση με την
   γωνία ανάκλασης (θ = θ΄)
   [IMG]
   [IMG]
   Διάγραμμα διπλής ανάκλασης

   Η Αρχή λειτουργίας του εξάντα βασίζεται
   κυρίως στο φαινόμενο της ανάκλασης και
   στους νόμους που διέπουν αυτή. Είναι
   γνωστό από την οπτική ότι η γωνία
   πρόσπτωσης μιας οπτικής ακτίνας επί
   ενός επιπέδου είναι ίση με την γωνία
   ανάκλασης αυτής.

   Ειδικότερα όμως στον εξάντα για την
   μέτρηση των γωνιακών αποστάσεων
   εφαρμόζεται η αρχή της λεγόμενης διπλής
   ανάκλασης που επιτυγχάνεται αυτή με δύο
   κάτοπτρα, ένα μεγάλο κινητό και ένα
   μικρότερο ακίνητο τα οποία φέρει το
   όργανο και δια των οποίων γίνονται οι
   παρατηρήσες από το φερόμενο μικρό
   τηλεσκόπιο.

[Επεξεργασία] Περιγραφή οργάνου

   [IMG]
   [IMG]
   Τα μέρη και τα φερόμενα εξαρτήματα του
   εξάντα

   Στον συνηθέστερα ορειχάλκινο ή
   αλουμινένιο σκελετό του εξάντα, (frame),
   σχήματος κυκλικού τομέα, φέρονται τα
   ακόλουθα μέρη και εξαρτήματα (σχετ.
   εικόνα δεξιά):

    1. Η ίτυς (της ίτυος),(arc) που είναι το κάτω
       μέρος του σκελετού που φέρει
       βαθμολογημένο τόξο από 0° μέχρι 140°,
       (αριστερά του 0), και από 0° μέχρι 5°,
       (δεξιά του μηδενός). Η κάτω πλευρά της
       ίτυος είναι οδοντωτή, όπου κάθε δόντι
       αντιστοιχεί σε γωνία 1° μοίρας. Το
       σημείο του τόξου όπου έχει χαραχθεί το
       0 ως αρχή μέτρησης των γωνιών
       ονομάζεται σημείο συρρινισμού του
       εξάντα. Σημειώνεται ότι η θέση αυτή
       αντιστοιχεί στην παραλληλία των
       φερομένων κατόπτρων.
    2. Ο Kανόνας (index bar), που φέρεται έκκεντρος
       στη κορυφή του οργάνου και που
       ολισθαίνει επί του τομέα της ίτυος με
       ειδικά κομβία (clamps) απελευθέρωσης.
    3. Το μικρομετρικό τύμπανο (m. drum), που
       φέρεται στη μπροστινή κάτω άκρη του
       κανόνα που είναι υποδιαιρεμένο σε 60΄
       (πρώτα της μοίρας).
    4. Ο βερνιέρος, μικρομετρικό τύμπανο
       πίσω από το προηγούμενο που φέρει είτε
       10 υποδιαιρέσεις που καθεμιά
       αντιστοιχεί σε 6΄΄ (60΄:10 = 6΄΄), ή σε 6
       υποδιαιρέσεις όπου καθεμιά
       αντιστοιχεί σε 10΄΄ (60΄:6 = 10΄΄).
    5. Το μεγάλο κινητό κάτοπτρο, (index mirror),
       που χρησιμεύει για την πρώτη ανάκλαση
       των ακτίνων του αντικειμένου. Αυτό
       φέρεται στο πάνω μέρος του κανόνα και
       κάθετα στο επίπεδο του οργάνου.
       Στρέφεται με την ολίσθηση του κανόνα.
    6. Το μικρό ακίνητο κάτοπτρο, (horizon mirror),
       που χρησιμεύει για τη δεύτερη
       ανάκλαση των ακτίνων του
       αντικειμένου, καθώς και για την απ΄
       ευθείας σκόπευση. Φέρεται μόνιμα
       στερεωμένο επί του σκελετού του
       οργάνου χαμηλότερα και ποιο μπροστά
       του κινητού κατόπτρου.
    7. Τα χρωματιστά γυαλιά, (shade glasses),
       διάφορης μεταβλητής απόχρωσης που
       φέρονται μόνιμα στο στέλεχος και όπου
       παρεμβάλλονται αν χρειαστεί μεταξύ
       των δύο κατόπτρων για την ελάττωση της
       έντασης του φωτός σε παρατηρήσεις του
       Ήλιου και την προστασία του
       παρατηρητή.
    8. Το τηλεσκόπιο, (telescope), που φέρεται
       μόνιμα ακίνητο επί του σκελετού και
       παράλληλα προς το επίπεδο του
       στελέχους. Με κατάλληλη εστίαση
       παρέχει αρκετή διαύγεια του ορίζοντα.
       Πολλοί εξάντες φέρουν και δύο
       τηλεσκόπια. Και τέλος
    9. Η λαβή που φέρεται στο δεξιό μέρος του
       σκελετού, από ξύλο ή πλαστικό από την
       οποία κρατείται ο εξάντας κάθετα στη
       παρατήρηση ουρανίων σωμάτων.. Πολλοί
       εξάντες στο εσωτερικό ης λαβής φέρουν
       μπαταρίες που συνδέονται με μικρό
       λαμπτήρα ανάγνωσης του βερνιέρου.

[Επεξεργασία] Λειτουργία οργάνου

   Η λειτουργία του εξάντα βασίζεται στη
   χρήση ενός ζεύγους κατόπτρων, που
   ανακλούν το είδωλο ενός αστέρα και
   πρέπει να έρθει στην ίδια ευθεία με τον
   ορίζοντα. Αυτός που χειρίζεται το
   όργανο, σε όρθια θέση, παρατηρεί μέσα από
   ένα μικρό τηλεσκόπιο τον ορίζοντα και το
   είδωλο ταυτόχρονα, διότι το ένα κάτοπτρο
   είναι κατά το ήμισυ επαργυρωμένο (ενώ το
   άλλο μισό είναι απλό γυαλί), ενώ το άλλο
   περιστρέφεται με τη βοήθεια μιας ράβδου.
   Βλέπει μια διπλή εικόνα, το είδωλο του
   αστέρα στη μια μεριά και τον ορίζοντα
   στην άλλη, και με κίνηση της ράβδου
   προσπαθεί να φέρει τις δυο εικόνες στην
   ίδια ευθεία. Το άλλο άκρο της ράβδου
   καταλήγει σε ένα δείκτη και δείχνει στην
   τοξοειδή κλίμακα του εξάντα. Η
   βαθμολόγηση της κλίμακας είναι τέτοια
   που δείχνει αριθμητικά τη γωνία που
   σχηματίζεται ανάμεσα στον αστέρα και
   στον ορίζοντα. Αυτή η γωνία του αστέρα με
   τον ορίζοντα χρησιμεύει στον
   προσδιορισμό του γεωγραφικού πλάτους.

   Σε έναν εξάντα συχνά θα παρατηρήσει
   κανείς φίλτρα για την ελάττωση της
   λαμπρότητας του ήλιου κατά την
   παρατήρηση. Έχουν κατασκευαστεί επίσης
   εξάντες για την αεροναυτιλία (με
   διαφορετικό τρόπο για την εύρεση της
   πραγματικής οριζοντίου) και για την
   ξηρά, όπου ο ορίζοντας παρέχεται με ένα
   μικρό κάδο υδραργύρου μέσα στον εξάντα.

[Επεξεργασία] Σφάλματα εξάντος

   Όπως όλα τα όργανα ακριβείας και ο
   εξάντας υπόκειται σε σφάλματα που
   προσδιορίζονται σε επτά εκ των οποίων τα
   μεν πρώτα τέσσερα ρυθμίζονται,
   (διορθώνονται), μόνο από ειδικά
   επιστημονικά εργαστήρια, ενώ τα άλλα
   τρία μπορούν να ρυθμιστούν και από τους
   ναυτιλλόμενους αξιωματικούς. Τα
   σφάλματα που μπορεί να παρουσιάσει ένας
   εξάντας είναι:

    1. Σφάλμα υποδιαιρέσεων (τόξου, ή του
       μικρομετρικού τυμπάνου ή του
       βερνιέρου)
    2. Σφάλμα έκκεντρης θέσης του κανόνα
    3. Σφάλμα παραλληλότητας όψεων των
       κατόπτρων
    4. Σφάλμα παραλληλότητας οπτικού άξονα
       τηλεσκοπίου
    5. Σφάλμα καθετότητας μεγάλου κατόπτρου
    6. Σφάλμα καθετότητας μικρού κατόπτρου
       και
    7. Σφάλμα παραλληλότητας των κατόπτρων
       στο «σημείο συρρινισμού».

   Ο συνδυασμός όλων, ή μερικών, των
   παραπάνω συνιστά το εργαλειακό σφάλμα
   του εξάντα που θεωρείται ανεκτό μέχρι 3΄
   (πρώτα της μοίρας).

[Επεξεργασία] Τύποι εξάντων

     * "Εξάντας τεχνικού ορίζοντα", ή "εξάντας
       φυσαλίδας" (σε χρήση από υποβρύχια και
       αεροπλάνα).
     * "Γυροεξάντας" (Gyrostabillized sextant) και
     * "Εξάντας εκκρεμούς" (Pendulum sextant).

[Επεξεργασία] Χρήση σύγχρονη

   Η χρήση του εξάντα στη σύγχρονη ναυτιλία
   γίνεται εναλλακτικά, καθώς
   χρησιμοποιούνται ηλεκτρονικά μέσα
   προσδιορισμού του στίγματος, δηλαδή
   δέκτες σημάτων από δορυφορικά δίκτυα
   εντοπισμού θέσης.

[Επεξεργασία] Πηγές

              * Τεχνική Εγκυκλοπαίδεια Πώς
                Λειτουργεί, εκδόσεις "Αλκυών", 1982.
              * Άρθρο της Wikipedia για τον Εξάντα
                στην Αγγλική γλώσσα

[Επεξεργασία] Ξένη βιβλιογραφία

     * Bowditch, Nathaniel (2002). The American Practical Navigator.
       Bethesda, MD: National Imagery and Mapping Agency. ISBN 0939837544.
       http://www.irbs.com/bowditch/.
     * Cutler, Thomas J. (December 2003). Dutton's Nautical Navigation (15th
       έκδοση). Annapolis, MD: Naval Institute Press. ISBN
       978-1557502483.
     * Department of the Air Force (March 2001) (PDF). Air Navigation.
       Department of the Air Force.
       http://www.e-publishing.af.mil/pubfiles/af/11/afpam11-216/afpam11-216.pdf.
       Ανακτήθηκε την 2007-04-17.
     * Great Britain Ministry of Defence (Navy) (1995). Admiralty Manual of
       Seamanship. The Stationery Office. ISBN 0117726966.
     * Chisholm, Hugh, επιμ. (1911). "Navigation". Encyclopædia
       Britannica. 19 (11th edition έκδοση).
       http://en.wikisource.org/wiki/User:Tim_Starling/ScanSet_TIFF_demo.
       Ανακτήθηκε την 2007-04-17.
     * Chisholm, Hugh, επιμ. (1911). "Sextant". Encyclopædia Britannica.
       24 (11th edition έκδοση). pp. 749–751.
       http://en.wikisource.org/wiki/User:Tim_Starling/ScanSet_TIFF_demo.
       Ανακτήθηκε την 2007-04-17.
     * Maloney, Elbert S. (December 2003). Chapman Piloting and Seamanship
       (64th έκδοση). New York, NY: Hearst Communications Inc.. ISBN
       1-58816-098-0.

[Επεξεργασία] Εξωτερικοί σύνδεσμοι

  [Επεξεργασία] Ξένες γλώσσες

     * Her Majesty's Nautical Almanac Office: http://www.nao.rl.ac.uk/
     * The History of HM Nautical Almanac Office:
       http://www.nao.rl.ac.uk/nao/history/
     * Instruments for Celestial Navigation (361 KiB) Chapter from the online
       edition of Nathaniel Bowditch's American Practical Navigator
     * CD-Sextant - Build your own sextant Simple do-it-yourself project.
     * Lunars web site. online calculation
     * Complete celnav theory book, including Lunars

                        Αυτό το άρθρο αστρονομίας
   Saturn template.gif χρειάζεται επέκταση.
                       Βοηθήστε τη Βικιπαίδεια
                       επεκτείνοντάς το!.

   Ανακτήθηκε από
   "http://el.wikipedia.org/wiki/%CE%95%CE%BE%CE%AC%CE%BD%CF%84%CE%B1%CF%82"
   Κατηγορίες: Αστρονομία | Αστρονομικά
   όργανα | Ναυτιλία
   Κρυμμένες κατηγορίες: Άρθρα που
   χρειάζονται παραπομπές από 05/2010 | Άρθρα
   που χρειάζονται παραπομπές |
   Αστρονομία-επέκταση

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Afrikaans
     * Azərbaycanca
     * Български
     * Català
     * Česky
     * Dansk
     * Deutsch
     * English
     * Esperanto
     * Español
     * Euskara
     * Suomi
     * Français
     * Galego
     * עברית
     * हिन्दी
     * Hrvatski
     * Magyar
     * Ido
     * Íslenska
     * Italiano
     * 日本語
     * 한국어
     * Nederlands
     * ‪Norsk (bokmål)‬
     * Polski
     * Português
     * Română
     * Русский
     * Slovenčina
     * Svenska
     * Türkçe
     * Українська
     * 中文

     * Τελευταία τροποποίηση 09:35, 13 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
