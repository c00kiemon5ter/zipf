   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                           Σχέδιο Ελικών

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Με την ονομασία Σχέδιο "Ελικών" φέρονταν
   ένα παρακρατικό - συνωμοτικό σχέδιο
   δράσης που είχε στόχο την βίαιη κατάλυση
   των Αρχών του ελληνικού κράτους μέχρι
   και τη σύλληψη ή δολοφονία πολιτικών
   προσώπων, ανωτάτων στρατιωτικών, ακόμα
   και του τότε Βασιλέως Κωνσταντίνου Β΄.
   Το σχέδιο αυτό παρουσίασε τον Μάρτιο του
   1967 ο πρώην υπουργός Εθνικής Άμυνας
   Πέτρος Γαρουφαλιάς στη Δίκη για την
   υπόθεση ΑΣΠΙΔΑ. Με το σχέδιο αυτό
   ενοχοποιούνταν ο πρώην πρωθυπουργός
   Γεώργιος Παπανδρέου ο γιος του Ανδρέας
   Παπανδρέου, καθώς και τέσσερις ανώτατοι
   αξιωματικοί του στρατού ξηράς ως
   οργανωτές του σχεδίου.

   Πίνακας περιεχομένων

     * 1 Δημοσίευση
     * 2 Ιστορικό
     * 3 "Επικίνδυνοι ΙΔΕΑτες"
     * 4 Παραλειπόμενα
     * 5 Σημείωση
     * 6 Πηγές

[Επεξεργασία] Δημοσίευση

   Στις 3 Μαρτίου 1967 η ημερήσια εφημερίδα
   ΑΚΡΟΠΟΛΙΣ κυκλοφόρησε με τον πηχιαίο
   πρωτοσέλιδο κεφαλαιογράμματο τίτλο:
   "Έγγραφο βόμβα με την υπογραφή του κ.
   Γεωργίου Παπανδρέου αποκαλύπτει το όλο
   σχέδιο δράσης της συνωμοσίας",
   συμπληρώναντας με μικρότερα γράμματα "η
   Ένωσις Κέντρου δια νυκτερινής δηλώσεώς
   της ομολογεί την γνησιότητα του
   εγγράφου".

   Πράγματι, ως ήταν φυσικό, το γεγονός αυτό
   συντάραξε όλο τον τότε πολιτικό,
   οικονομικό πνευματικό αλλά και
   στρατιωτικό κόσμο της Ελλάδας. Δυστυχώς
   κανείς δεν αντελήφθηκε αμέσως το
   μέγεθος της σκευωρίας αυτής που
   προετοίμαζε το έδαφος για επιβολή
   δικτατορίας, όπου την απόλυτη ευθύνη επί
   του συγκεκριμένου έφερε ο Π. Γαρουφαλιάς
   και οι συνεργοί του ή τουλάχιστον
   σύμβουλοί του.

[Επεξεργασία] Ιστορικό

   Στην πραγματικότητα δεν επρόκειτο για
   κάποιο ιδιαίτερο συνωμοτικό ή επιτελικό
   σχέδιο παράνομης δράσης, αλλά για ένα
   απλούστατο υπόμνημα κάποιων
   στρατιωτικών που εξέφραζαν σ΄ αυτό τις
   ανησυχίες τους ως προς τις αληθείς
   δημοκρατικές πεποιθήσεις κάποιων άλλων
   που κατείχαν ήδη σοβαρές διοικητικές
   θέσεις. Τούτο είχε συνταχθεί σχεδόν τρία
   χρόνια πριν, το 1964.

   Συγκεκριμένα την Άνοιξη του 1964
   βρισκόμενος ο Γέρος της Δημοκρατίας, στη
   Θεσσαλονίκη στο ξενοδοχείο
   «Μεντιτεράνια» δέχθηκε επίσκεψη δύο
   αξιωματικών προκειμένου να τον
   ενημερώσουν για τις ανησυχίες τους επί
   ορισμένων στρατιωτικών θέσεων –
   κλειδιά του Υπουργείου και μονάδων
   Αττικής. Ο πρωθυπουργός ακούγοντάς τους
   με προσοχή τους συνέστησε να του
   υποβάλουν σχετικό υπόμνημα στην Αθήνα.
   Πράγματι τον Ιούνιο του 1964 ένας
   σφραγισμένος φάκελος με λεπτομερές
   υπόμνημα και επεξηγήσεις με ονόματα
   «επικίνδυνων» ΙΔΕΑτών Αξιωματικών
   παραδίδεται στον πρωθυπουργό στο
   Καστρί.
   Τότε ο Πρωθυπουργός αντί να μελετήσει ο
   ίδιος τα διαλαμβανόμενα σ΄ αυτό
   προτίμησε, να μην αναμιχθεί με τα
   στρατιωτικά, παρά τις τότε
   δημοσιογραφικές κατηγορίες επ΄ αυτού,
   και την επομένη να το στείλει στον
   «υπουργό του» Πέτρο Γαρουφαλιά με την
   ιδιόγραφη σημείωση «Κον Π. Γαρουφαλιάν
   προς μελέτη». Λαμβάνοντας όμως ο
   υπουργός το υπόμνημα αυτό όχι μόνο
   φάνηκε ότι δεν το μελέτησε αλλά ή το
   έθεσε στο αρχείο του ή το έδωσε σε
   επιτελείς του.

   Αυτό παρουσίασε σε δεδομένη στιγμή,
   αρχές του 1967, ο Π. Γαρουφαλιάς, που ήταν
   τότε ένας από τους βασικούς κατηγόρους
   στην υπόθεση ΑΣΠΙΔΑ, με τον χαρακτήρα
   συνωμοτικού σχεδίου -"βόμβα προγραφών"-
   με πρόδηλη σκοπιμότητα, αν και ο ίδιος
   γνώριζε τον αληθή του χαρακτήρα,
   φωτοτυπία του οποίου δημοσίευσε η
   εφημερίδα Ακρόπολις στις 3-3-1967.

[Επεξεργασία] "Επικίνδυνοι ΙΔΕΑτες"

   Μεταξύ των αναφερομένων σ΄ αυτό το
   υπόμνημα «επικίνδυνων ΙΔΕΑτών»
   αξιωματικών συμπεριλαμβάνονταν: ο
   αντιστράτηγος Γρηγόριος Σπαντιδάκης, οι
   ταξίαρχοι Οδυσσέας Αγγελής, Α. Κορίνας,
   Αθ. Ντενίσης, και οι συνταγματάρχες Δ.
   Πατίλης, Ηλ. Γερακίμης, Στ. Σκληρός
   (κινηματίας του 1951), καθώς και ο Κ.
   Θεοχάρης (Δ/ντης του στρατ. γραφείου του
   ΥΕΘΑ, δηλαδή του Γαρουφαλιά), κ.ά..
   Χαρακτηριστικές ήταν η 35η και 37η
   παράγραφοι του υπομνήματος που
   σημείωναν:

           "35. Η υπό του ΙΔΕΑ προς τους οπαδούς
           του δοθείσα γενική γραμμή είναι η
           επιβίωσή των πάση θυσία. Δια τον
           λόγον αυτόν ούτοι επισκέπτονται
           όλους τους πολιτικούς και
           παρουσιάζουν εαυτούς ως διωχθέντες
           της ΕΡΕ".
           "37.Ομοίως και εις Κύπρον δημιουργούν
           κομματικό στρατό όπου υπό Γρίβα ως
           συμπαγής δύναμις επιβάλλουν τας
           θελήσεις των εις κυπριακήν και
           ελληνικήν κυβέρνησιν".

     * Υπόψη η ονομασία «Σχέδιο ΕΛΙΚΩΝ»
       δόθηκε αυθαίρετα, στο μέχρι τότε
       τιτλοφορούμενο αυτό "σχέδιο
       συνωμοσίας", μετά την επιβολή του
       Πραξικοπήματος της 21ης Απριλίου, από
       κάποιους επιτελικούς, προκειμένου ν΄
       ακολουθήσει σχετική δίωξη.

[Επεξεργασία] Παραλειπόμενα

     * Το Καλοκαίρι του 1967 όταν ο Βασιλεύς
       Κωνσταντίνος Β΄ μετέβη στις ΗΠΑ το
       έγγραφο αυτό ως «Σχέδιο ΕΛΙΚΩΝ»
       αποτέλεσε το δριμύτατο κατηγορητήριο
       για τη δίωξη από το Διαρκές
       Στρατοδικείο Αθηνών και τη
       προφυλάκιση από τον ανακριτή λοχαγό
       Νέττα των ακολούθων αξιωματικών,
       θεωρούμενοι υπεύθυνοι της σύνταξης
       αυτού: υποστρατήγων Γεωργιάδη, Τζιάκη
       και Κουμανάκου, του ταξίαρχου
       Τσεπαπαδάκη και των
       αντισυνταγματαρχών Δ. Παραλήκα και Ι.
       Πάντζαλη. Σημειώνεται ότι κατά τις
       κακουχίες που υπέστη ο τελευταίος
       κατά τη φυλάκισή του έπαθε μερική
       παράλυση όπου και πέθανε το 1968 στο
       ΝΙΜΙΤΣ. Τελικά όλοι έλαβαν αμνηστία
       αμέσως μετά το αντικίνημα του
       Κωνσταντίνου.
     * Ο ανακριτής λοχαγός Νέττας το 1968
       καταδικάστηκε για απάτη σε πολυετή
       φυλάκιση.

[Επεξεργασία] Σημείωση

   Σημειώνεται ότι σε αντίθεση με τους Α.
   Παπάγο, και Κ. Καραμανλή, ο Γ. Παπανδρέου
   δεν διατηρούσε στρατιωτικό γραφείο
   πρωθυπουργού. Όταν την ίδια ημέρα της
   δημοσίευσης ενημερώθηκε ο Βασιλεύς
   Κωνσταντίνος Β΄ από τον ίδιο τον Γ.
   Παπανδρέου περί του περιεχομένου του
   εγγράφου αυτού το αποκάλεσε "μπούρδα".
   Κατ΄ άλλους κάλεσε τον Π. Γαρουφαλιά και
   των ρώτησε "Τι μπούρδα είναι αυτή;", χωρίς
   ποτέ να δημοσιοποιηθεί η απάντηση που
   έλαβε.

[Επεξεργασία] Πηγές

     * Εφημερίδα "Ακρόπολις" φ.3-3-1967
     * Δ. Παραλίκας ταξ/ρχος ε.α. "Συνωμοσίες"
       Αθήνα 1979, σελ.148-158.

   Ανακτήθηκε από
   "http://el.wikipedia.org/wiki/%CE%A3%CF%87%CE%AD%CE%B4%CE%B9%CE%BF_%CE%95%CE%BB%CE%B9%CE%BA%CF%8E%CE%BD"
   Κατηγορίες: Νεότερη ελληνική ιστορία |
   Στρατιωτικά Κινήματα

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

     * Τελευταία τροποποίηση 06:55, 12 Ιουνίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
