   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                Κομοτηνή

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 41°07′02″N 25°24′04″E﻿ /
   ﻿41.1172, 25.4011

                                Κομοτηνή
   Έμβλημα
   Komotini Center.JPG
   Το κέντρο της Κομοτηνής

   Κομοτηνή (Ελλάδα)
                                Κομοτηνή
   Κομοτηνή

   --------------------------------------------------------------------------
   Γεωγραφικό                    Θράκη
   Διαμέρισμα
                                           Ανατολικής
   Περιφέρεια                    Μακεδονίας και
                                           Θράκης
   Νομός                              Νομός Ροδόπης
   Αρ. δημ.                           7
   διαμερισμάτων
   Επίσημος πληθυσμός     52.659 (2001)
   Έκταση                            385.386 km²
   Ταχυδρομικός κώδικας 69100
   Τηλεφωνικός κωδικός   25310
   Δήμαρχος                        Δημήτρης Κοτσάκης
   Δικτυακός τόπος           http://www.komotini.gr

   Η Κομοτηνή (παλαιότερα και
   Γκιουμουλτζίνα, τουρκικά: Gümülcine)
   πρωτεύουσα της Δυτικής Θράκης,
   βρίσκεται στο βόρειο-ανατολικό τμήμα
   της Ελλάδας, στο νομό Ροδόπης. Είναι έδρα
   της διοικητικής περιφέρειας Ανατολικής
   Μακεδονίας και Θράκης, έδρα της
   διευρυμένης νομαρχιακής αυτοδιοίκησης
   Ροδόπης - Έβρου και πρωτεύουσα του νομού
   Ροδόπης. Στην Κομοτηνή, επίσης, έχει την
   έδρα του το Δημοκρίτειο Πανεπιστήμιο
   Θράκης.

   Πίνακας περιεχομένων

     * 1 Γενικά
     * 2 Ιστορία

          * 2.1 Αρχαιότητα και Ρωμαίοι
          * 2.2 Βυζάντιο
          * 2.3 Τουρκοκρατία
          * 2.4 Απελευθέρωση
          * 2.5 Εβραίοι

     * 3 Αρχαιολογικό μουσείο
     * 4 Σήμερα

          * 4.1 Η Καρδιά της Πόλης
          * 4.2 Πολιτισμός και Ψυχαγωγία
          * 4.3 Δημογραφικά

     * 5 Συνοικίες

          * 5.1 Προάστια

     * 6 Παιδεία
     * 7 Μέσα Ενημέρωσης

          * 7.1 Τηλεόραση
          * 7.2 Ραδιόφωνο
          * 7.3 Τύπος

     * 8 Συγκοινωνίες

          * 8.1 Οδικό Δικτυο
          * 8.2 Αστικές/Υπεραστικές
            Συγκοινωνίες
          * 8.3 Σιδηρόδρομος

     * 9 Άθληση
     * 10 Γνωστοί Κομοτηναίοι
     * 11 Πληθυσμιακή Ιστορία και Ανάπτυξη
     * 12 Υποσημειώσεις
     * 13 Σχετικοί Σύνδεσμοι

[Επεξεργασία] Γενικά

   Komotini map.jpg
   [IMG]

   Η πόλη είναι επίπεδη, χτισμένη μέσα στον
   Θρακικό κάμπο και στους πρόποδες της
   οροσειράς της Ροδόπης, σε υψόμετρο 31-55 μ.,
   30 περίπου χλμ. οδικώς από τη θάλασσα. Η
   ρυμοτομία της είναι ακανόνιστη και
   δαιδαλώδης, κυρίως στην παλιά πόλη, με
   εξαίρεση τις νέες συνοικίες που
   δημιουργούνται. Αποτελεί σπουδαίο
   εμπορικό, οικονομικό και συγκοινωνιακό
   κέντρο της Θράκης και βρίσκεται επι της
   σιδηροδρομικής γραμμής
   Θεσσαλονίκης-Αλεξανδρούπολης. Ο
   πληθυσμός της, κατά την απογραφή του 2001,
   είναι 52.659 κάτοικοι. Αριθμός όμως που
   αυξάνει σημαντικά αν προστεθούν οι
   περίπου 16.000 φοιτητές πλέον που
   διαμένουν στην πόλη. Τον πληθυσμό της
   αποτελούν τόσο Χριστιανοί όσο και
   μουσουλμάνοι, που ζουν ειρηνικά μαζί.
   Στην περιοχή παλιότερα εγκαταστάθηκαν
   και πρόσφυγες από την Αρμενία, Έλληνες
   πρόσφυγες από την Μικρά Ασία και
   πρόσφατα από την τέως Σοβιετική Ένωση.

[Επεξεργασία] Ιστορία

  [Επεξεργασία] Αρχαιότητα και Ρωμαίοι

   Η Κομοτηνή υπήρξε ως επιβεβαιωμένος
   οικισμός, ήδη από το 2ο αιώνα μ.Χ. Αυτό το
   μαρτυρούν αρχαιολογικά ευρύματα της
   εποχής εκείνης, αλλά και στην συνέχεια,
   έως τον 4ο μ.Χ. αιώνα^[1]. Επιβεβαιώνεται
   επίσης, και από επιγραφή στο σωζόμενο
   και διακριτό σε διάφορα σημεία της
   πόλης, παλαιό τείχος του 4ου αιώνα μ.Χ.
   που αναγράφει "Θεοδοσίου κτίσμα". Η
   επιγραφή ανακαλύφθηκε από τον
   Κομοτηναίο καθηγητή Στίλπωνα Κυριακίδη
   και τον τότε δήμαρχο Σοφοκλή Κομνηνό.
   Εικάζεται ότι το πόλισμα Κομοτηνή
   ανάγεται στον 5ο αιώνα π.Χ. και συνδέεται
   με την ομώνυμη κόρη του Μαρωνίτη
   ζωγράφου Παρρασίου^[2].Στη Ρωμαϊκή εποχή
   ήταν ένα από τα πολλά διάσπαρτα φρούρια
   κατά μήκος της Εγνατίας οδού που υπήρχαν
   στην περιοχή της Θράκης. Σημαντικότερη
   πόλη την περίοδο εκείνη ήταν η γειτονική
   Μαξιμιανούπολη, η παλαιότερη Θρακική
   Πορσούλις ή Παισούλαι (μετονομάστηκε σε
   Μοσυνούπολη τον 9ο αιώνα). Η Κομοτηνή
   αποτελούσε κόμβο της Εγνατίας οδού προς
   τη βόρεια κατεύθυνση που μέσα από το
   πέρασμα της Νυμφαίας οδηγεί στην
   κοιλάδα του Άρδα, τη Φιλιππούπολη και τη
   βυζαντνή Βερόη (σημερινή Στάρα Ζαγόρα).
   ^[3].

  [Επεξεργασία] Βυζάντιο

   [IMG]
   [IMG]
   Η βυζαντινή εκκλησία της Παναγίας.

   Κατα την περίοδο της Ανατολικής
   Ρωμαϊκής Αυτοκρατορίας (Βυζάντιο), ανήκε
   στο Θέμα Μακεδονίας, ενώ από τον 9ο αιώνα
   υπάγεται στο νεοϊδυθέν Θέμα Βολερού.
   Υπήρξε έως τότε, ασήμαντο φρούριο, που το
   1207 ύστερα από την επιδρομή του τσάρου
   της Βουλγαρίας Ιβάν Α΄, αποτέλεσε
   καταφύγιο προσφύγων από τα γύρω φρούρια
   που καταστράφηκαν. Την περίοδο εκείνη
   πολλοί κάτοικοι της Μοσυνόπολης (πρώην
   Μαξιμιανούπολη) κατέφυγαν στην
   Κομοτηνή^[4]^[5]. Ο πληθυσμός από τότε
   αυξανόταν συνεχώς ώστε τελικά
   εξελίχθηκε σε σημαντική πόλη της
   περιοχής. Το 1331 ο Ιωάννης ΣΤ΄
   Καντακουζηνός την αναφέρει ως
   Κουμουτζηνά. Το 1332 ο Ανδρόνικος Γ'
   Παλαιολόγος στρατοπέδευσε στην
   Κομοτηνή προκειμένου να αντιμετωπίσει
   τον ηγεμόνα της Σμύρνης Ομούρ στο χωριό
   Παναγία κοντά στη Μονή Παναγίας
   Βαθυρρύακος (σημερινά Φατύρρυακα), αλλά
   τελικά ο Ομούρ αποχώρησε χωρίς μάχη. Το
   1341 ο ιστορικός Νικηφόρος Γρηγοράς την
   αναφέρει με το σημερινό της όνομα, ως
   Κομοτηνή. Το 1343, κατά τη διάρκεια του
   εμφυλίου πολέμου μεταξύ Ιωάννη ΣΤ'
   Καντακουζηνού και Ιωάννη Ε' Παλαιολόγου,
   η Κομοτηνή μαζί με τα γειτονικά φρούρια
   Ασωμάτου, Παραδημής, Κρανοβουνίου και
   Στυλαρίου, προσχωρούν στην παράταξη
   Καντακουζηνού. Στην Κομοτηνή κατέφυγε ο
   Ιωάννης ΣΤ' Καντακουζηνός το 1344 για να
   διασωθεί μετά από μάχη με τα στρατεύματα
   του Ομούρ και του Βούλγαρου συμμάχου
   του, Μομιτζίλου κοντά στην
   κατεστραμμένη ήδη Μοσυνόπολη^[6].

  [Επεξεργασία] Τουρκοκρατία

   [IMG]
   [IMG]
   Ο πύργος με το ρολόι της Κομοτηνής.
   [IMG]
   [IMG]
   Η παλιά πόλη, το Μουσουλμανικό τέμενος
   "Γενί Τζαμί" και ο πύργος με το ρολόι στο
   βάθος.
   [IMG]
   [IMG]
   Η αγορά στην παλιά πόλη της Κομοτηνής. Η
   συγκεκριμένη φωτογραφία είναι
   τραβηγμένη δίπλα στο Yeni Τζαμί / Μουφτεία
   Κομοτηνής.

   Το 1361 την κατακτά ο Γαζή Εβρενός πασάς
   και ξεκινάει μια μακραίωνη περίοδος
   τουρκοκρατίας. Με την Οθωμανική
   κατάκτηση πολλές οικογένειες
   Κομοτηναίων διέφυγαν στην Ήπειρο και
   ίδρυσαν το χωριό Κουμουτζάδες
   (σημερινός Αμμότοπος Άρτας).
   Καταδιωκώμενοι κι εκεί, αρκετοί
   προσέφυγαν στα Τρόπαια Γορτυνίας. Έως
   και σήμερα διατηρούνται οι δεσμοί
   μεταξύ των κατοίκων της Κομοτηνής, του
   Αμμοτόπου και των Τροπαίων^[7]. Η Κομοτηνή
   υπάγεται πλέον στο βιλαέτι
   Αδριανουπόλεως και είναι έδρα του
   ομώνυμου καζά. Μετά την τουρκική κατοχή,
   η πόλη επεκτείνεται και έξω από τα τείχη.
   Η Κομοτηνή διατηρεί την Ελληνική
   φυσιογνωμία της έως το τέλος του 16ου
   αιώνα. Ο Γάλλος περιηγητής Πιέρ Μπελόν
   αναφέρει το 1548, ότι η πόλη κατοικείται
   από Έλληνες και λίγους Τούρκους^[8]. Θα
   απαιτηθούν μαζικές μετακινήσεις
   Γιουρούκων από το εσωτερικό της Μικράς
   Ασίας και ο εξισλαμισμός των Πομάκων,
   ώστε να ενισχυθεί ο μουσουλμανικός
   πληθυσμός της πόλης. Στην πόλη
   αναφέρεται και Εβραϊκή κοινότητα. Κατά
   τη διάρκεια της τουρκοκρατίας, στην
   περιοχή δρουν πολλές ένοπλες ομάδες
   Ελλήνων αρματολών, οι οποίες
   υποχρεώνουν τον Αχμέτ Γ΄ να διατάξει τη
   διάλυσή τους, χωρίς ικανοποιητικά
   αποτελέσματα^[9]. Κατά την Επανάσταση του
   1821, σπουδαία ήταν η προσφορά των
   Κομοτηναίων με κυριότερους αγωνιστές,
   τον Ιωαννίκιο (μετέπειτα μητροπολίτη),
   τον Αγγελή Κίρζαλη και το λοχαγό Σταύρο
   Κομπένο, μέλη της Φιλικής Εταιρείας^[10].
   Τις επόμενες δεκαετίες η Κομοτηνή
   αναπτύσσεται οικονομικά λόγω της
   επεξεργασίας και του εμπορίου καπνού
   και οι Έλληνες ευνοούμενοι από τα μέτρα
   υπέρ της ανεξιθρησκείας ελέγχουν πλήρως
   την οικονομική δραστηριότητα της πόλης.
   Εκείνη την περίοδο χτίστηκαν πολλά από
   τα αρχοντικά που κοσμούν σήμερα τους
   δρόμους της Κομοτηνής, όπως αυτά του
   Στάλιου, του Μαλλιόπουλου και του
   Πεΐδη^[11]. Μετά το Ρωσοτουρκικό Πόλεμο
   του 1877-1878, νέο κύμα Τούρκων προσφύγων
   συρρέουν στην Κομοτηνή. Την περίοδο
   εκείνη λόγω της έξαρσης του Βουλγαρικού
   εθνικισμού, η περιοχή δέχεται έντονες
   πιέσεις από τη Βουλγαρική πλευρά^[12]. Το
   1880 λειτουργούσαν στην πόλη
   Παρθεναγωγείο και Αστική Σχολή Αρρένων,
   το λεγόμενο "Σχολαρχείο"^[13]. Το 1885
   ιδρύεται στην Κομοτηνή ο πολιτιστικός
   σύλλογος "Ομόνοια" με έντονη
   δραστηριότητα στην πνευματική ζωή της
   πόλης, διοργανώνοντας θεατρικές
   παραστάσεις και συναυλίες^[14]. Η πόλη την
   εποχή εκείνη ανέδειξε μεγάλους
   ευεργέτες, όπως ο Νέστωρ Τσανακλής, που
   με δωρεά του ανεγέρθηκε η Τσανάκλειος
   Σχολή, ο Δημήτριος Σίντος κ.α.^[15].
   Σημαντικές μορφές των γραμμάτων που
   γεννήθηκαν στην Κομοτηνή, ήταν ο ιατρός
   και καθηγητής του Αριστοτελείου
   Πανεπιστημίου Θεσσαλονίκης Αλέξανδρος
   Συμεωνίδης^[16] και η δασκάλα και ιατρός
   Βικτωρία Μαργαριτοπούλου (μία από τις
   πρώτες γυναίκες Ελληνίδες ιατρούς)^[17].

  [Επεξεργασία] Απελευθέρωση

   [IMG]
   [IMG]
   Γραμματόσημο 1913
   Κομοτηνή-Γκιουμουλτζίνα.

   Μετά την πολύχρονη τουρκική κατοχή (551
   χρόνια) περνάει και στην κατοχή των
   Βουλγάρων κατά το Ά Βαλκανικό Πόλεμο τον
   Οκτώβριο του 1912. Στο Β΄ Βαλκανικό Πόλεμο,
   στις 14 Ιουλίου του 1913 απελευθερώθηκε από
   τον Ελληνικό Στρατό αλλά στις 10
   Αυγούστου του ίδιου έτους με τη συνθήκη
   Βουκουρεστίου (1913) παραχωρείται στη
   Βουλγαρία. Οι Βούλγαροι σχεδόν αμέσως
   εξαπολύουν διωγμούς κατά Ελλήνων,
   Πομάκων και Τούρκων. Στις 31 Αυγούστου
   του ίδιου χρόνου το κίνημα των Πομάκων
   με τη συνδρομή των ντόπιων Τούρκων και
   την υποστήριξη των Ελλήνων, εγκαθιδρύει
   τη βραχύβια Δημοκρατία Δυτικής Θράκης
   με έδρα την πόλη της Κομοτηνής. Το
   ανεξάρτητο αυτό κρατίδιο καταλύεται
   μετά από δύο μήνες στις 25 Οκτωβρίου του
   1913 και η πόλη περνά πάλι στη Βουλγαρία.
   Μετά τη λήξη του Α΄ Παγκοσμίου Πολέμου,
   τον Αύγουστο του 1919, η Κομοτηνή
   καταλαμβάνεται από τα Γαλλικά
   στρατεύματα και επιβάλλεται το περίεργο
   καθεστώς της Διασυμμαχικής Θράκης, με
   έδρα του ανεξάρτητου κρατιδίου την
   Κομοτηνή και διοικητή τον Γάλλο
   στρατηγό Σαρπύ. Την 14η Μαΐου 1920
   επετεύχθη η διπλωματική νίκη του τότε
   πρωθυπουργού της Ελλάδας Ελευθερίου
   Βενιζέλου και του στενού συνεργάτη του
   Χαρίσιου Βαμβακά και η Κομοτηνή
   απελευθερώθηκε επισήμως, και ενώθηκε με
   την Ελλάδα.

  [Επεξεργασία] Εβραίοι

   [IMG]
   [IMG]
   Πάρκο Αγίας Παρασκευής:Μνημείο
   Ολοκαυτώματος Εβραίων Κομοτηνής.

   Στην περιοχή της αρχαίας πόλης της
   Μαρώνειας έχουν βρεθεί επιγραφές που
   επιβεβαιώνουν την παρουσία Εβραίων στη
   περιοχή. Το 16ο αιώνα υπήρχε η Ισραηλινή
   Κοινότητα της Κομοτηνής η οποία
   αποτελούνταν από Σεφαραδίτες Εβραίους
   οι οποίοι ασχολούνταν με το εμπόριο
   υφασμάτων μεταξιού και μαλλιού. Πολλοί
   Εβραίοι στην Κομοτηνή είχαν έρθει ως
   μετανάστες από την Αδριανούπολη και την
   Θεσσαλονίκη. Η κοινότητα των Εβραίων
   βρισκόταν στο σημερινό Φρούριο, ανάμεσα
   στα τείχη. Ανάμεσα στα τείχη στο φρούριο
   υπήρχε η Εβραϊκή Συναγωγή η οποία
   χτίστηκε τον 18ο αιώνα και καταστράφηκε
   κατά την Κατοχή. Το 1900 η Εβραϊκή
   Κοινότητα απαριθμούσε τα 1.200 μέλη και το
   1910 λειτούργησε η σχολή Alliance Israelite Universelle
   όπου διδασκόταν η ελληνική, η γαλλική
   και η εβραϊκή γλώσσα. Το 1912-13 πολλοί
   Εβραίοι μετακομίζουν σε μεγάλες πόλεις
   όπως στη Θεσσαλονίκη και στην
   Κωνσταντινούπολη. Μετά την απελευθέρωση
   της Κομοτηνής τον Μάιο 1920 η Ισραηλινή
   Κοινότητα Κομοτηνής διατηρούσε
   πολιτιστική λέσχη και φιλανθρωπικούς
   συλλόγους.

   Κατά την διάρκεια της Κατοχής των
   Βουλγάρων - συνεργατών των Ναζί, οι
   Βούλγαροι συνέλαβαν 819 Εβραίους και τους
   έστειλαν στο στρατόπεδο της Τρεμπλίνκα
   όπου εξοντώθηκαν (28 επέζησαν του
   Ολοκαυτώματος). Το 1958 η Ισραηλινή
   Κοινότητα της Κομοτηνής διαλύθηκε λόγω
   έλλειψης μελών. Το 2004 Ο Δήμος Κομοτηνής
   τοποθέτησε στο Πάρκο Αγίας Παρασκευής
   Μνημείο αφιερωμένο στα θύματα του
   Ολοκαυτώματος - Γερμανοβούλγαρων
   κατακτητών. ^[18] ^[19] ^[20] ^[21]

[Επεξεργασία] Αρχαιολογικό μουσείο

   Μια επίσκεψη στο αρχαιολογικό μουσείο
   ανοίγει ένα παράθυρο στο ιστορικό
   παρελθόν της. Μπορεί κανείς να θαυμάσει
   σ'αυτό πολυάριθμα εκθέματα από την
   ευρύτερη περιοχή της Θράκης.Από το
   πρόσφατο παρελθόν εκθέματα, μπορεί να
   βρει κανείς στο Βυζαντινό και στο
   λαογραφικό μουσείο και ψάθινα
   αντικείμενα αγροτικής και οικιακής
   χρήσης στο μουσείο καλαθοπλεκτικής των
   Ρωμά.

[Επεξεργασία] Σήμερα

   [IMG]
   [IMG]
   Η γραφική οδός "Παναγή Τσαλδάρη" που
   οδηγεί στον σταθμό τραίνων.

   Η Κομοτηνή έχει διατηρήσει αναλλοίωτη
   την πολιτισμική φυσιογνωμία των
   τελευταίων 300 ετών, καθώς μετά τη συνθήκη
   της Λωζάνης, οι μουσουλμανικοί
   πληθυσμοί της εξαιρέθηκαν από την
   ανταλλαγή πληθυσμών με την Τουρκία. Μετά
   το 1922 προσέφυγαν στην πόλη αρκετοί
   πρόσφυγες από τον Πόντο, τη Μικρά Ασία,
   την Ανατολική Θράκη και την Ανατολική
   Ρωμυλία. Την ίδια περίοδο επίσης, βρήκαν
   καταφύγιο και αρκετοί μουσουλμάνοι
   αντικεμαλιστές, ως πολιτικοί πρόσφυγες.
   Η Κομοτηνή σήμερα είναι ένα ακμαίο
   εμπορικό και διοικητικό κέντρο. Είναι
   σαφώς κεντροβαρής πόλη με την
   πλειοψηφία της εμπορικής
   δραστηριότητας και τις υπηρεσίες να
   είναι συγκεντρωμένες γύρω από το
   ιστορικό κέντρο. Γι'αυτο και είναι πολύ
   πρακτικό να πηγαίνει κανείς παντού
   περπατώντας. Ωστόσο η κυκλοφορία μπορεί
   να γίνει ανυπόφορη τις ώρες αιχμής. Στο
   παρελθόν, ο ποταμός Μπουκλουτζάς^[22]
   χώριζε τη πόλη σε δύο μέρη. Τη δεκαετία
   του 1970, ύστερα από επανειλημμένες
   πλημμύρες, άλλαξε η κοίτη του ποταμού
   και αντικαταστάθηκε από τις κύριες
   οδικές αρτηρίες της πόλης. Η Κομοτηνή
   φημίζεται για τις διάφορες ποικιλίες
   στραγαλιών (λεμπλιεμπλιά), τα ιδιαίτερα
   χαρμάνια ελληνικού καφέ, και τα
   παραδοσιακά γλυκά της, όπως μαλεμπί και
   το σουτζούκ λουκούμ (είδος λουκουμιού
   που επινόησε το 1950 ο μουσουλμάνος
   ζαχαροπλάστης Νεντίμ Μεμέτ).

  [Επεξεργασία] Η Καρδιά της Πόλης

   [IMG]
   [IMG]
   Η κεντρική πλατεία / κέντρο της
   Κομοτηνής.

   Στη καρδιά της πόλης βρίσκεται το
   καταπράσινο πάρκο της Αγίας Παρασκευής
   που πρόσφατα ανακαινίστηκε και το
   περίπου 15 μ. μνημείο για τους ήρωες του
   2ου Παγκοσμίου Πολέμου. Οι κάτοικοι το
   αποκαλούν 'Ηρώον' ή 'Σπαθί'. Η ανανεωμένη
   Πλατεία Ειρήνης είναι το σημείο
   συγκέντρωσης της, υπέρ του δέοντος,
   ζωντανής νυχτερινής ζωής της πόλης. Η
   νύχτα της πόλης τονώνεται απο τον
   σχετικά τεράστιο πληθυσμό φοιτητών που
   ζουν και σπουδάζουν στην πόλη. Το
   Ιστορικό Εμπορικό Κέντρο είναι
   δημοφιλές για τους επισκέπτες λόγω των
   παραδοσιακών καταστημάτων που έχουν
   εκλείψει από άλλες ελληνικές πόλεις.
   Επιπρόσθετα, στα βορειοδυτικά προάστια
   (Νέα Μοσυνούπολη) ντόπιοι και επισκέπτες
   συγκεντρώνονται σε ένα μοντέρνο
   εμπορικό και ψυχαγωγικό χώρο, το Kosmopolis
   Park. Αυτό περιλαμβάνει καταστήματα,
   σούπερμαρκετ, σύμπλεγμα σινεμά,
   καφετέριες κι εστιατόρια. Η περιοχή από
   το Kosmopolis μέχρι τον οικισμό του Ηφαίστου
   έχει εξελιχθεί σε ανεξάρτητο προορισμό
   για ψώνια.

  [Επεξεργασία] Πολιτισμός και Ψυχαγωγία

   [IMG]
   [IMG]
   Η οροσειρά της Ροδόπης όπως φαίνεται από
   τον σταθμό των τραίνων της Κομοτηνής.

   Η Κομοτηνή ξεκίνησε ως Βυζαντινό
   Φρούριο χτισμένο επί Αυτοκράτορα
   Θεοδοσίου τον 4ο αιώνα μ.Χ. Τα ερείπια της
   τετράεδρης αυτής κατασκευής μπορεί
   ακόμα και σήμερα να τα βρεί κανείς
   βορειοδυτικά της κεντρικής πλατείας.
   Υπάρχουν αρκετά μουσεία που είναι
   ανοιχτά στο κοινό (Αρχαιολογικό,
   Βυζαντινό, Λαογραφικό και
   Εκκλησιαστικό). Νοτιοδυτικά της
   πλατείας βρίσκεται το Ανοιχτό Δημοτικό
   Θέατρο στο οποίο φιλοξενούνται πολλές
   παραστάσεις, συναυλίες και πολιτιστικά
   δρώμενα. Σύντομα θα δοθεί σε χρήση το νέο
   υπερσύγχρονο Συνεδριακό-Πολιτιστικό
   Κέντρο 'Μελίνα Μερκούρη' που ουσιαστικά
   θα αποτελεί το Μέγαρο Μουσικής της
   Θράκης(Β/ΒΑ του κέντρου). Το Περιφερειακό
   Θέατρο (ΔΗΠΕΘΕ) Κομοτηνής έχει επιτυχώς
   εκτελέσει πολλές εγχώριες και διεθνείς
   παραγωγές. 6 χλμ ΒΑ της Κομοτηνής
   απλώνεται το άλσος της Νυμφαίας. Είναι ο
   πνεύμονας πρασίνου της πόλης και
   προσφέρεται για περπάτημα, ποδηλασία,
   ορειβασία και παιχνίδι. Το άλσος
   διαιρείται από ασφαλτοστρωμένο δρομο
   που οδηγεί στο Βυζαντινό Φρούριο και στο
   ιστορικό Οχυρό της Νυμφαίας της
   Νυμφαίας. Το τουριστικό περίπτερο που
   βρίσκεται εκεί προσφέρει καταπληκτική
   πανοραμική θέα 200 μοιρών του κάμπου της
   Ροδόπης, της Κομοτηνής και των προαστίων
   της και του Θρακικού Πελάγους
   (Διακρίνονται η Θάσος και η Σαμοθράκη,
   ενίοτε και το Άγιο Όρος).

  [Επεξεργασία] Δημογραφικά

   Η Κομοτηνή είναι μια πόλη
   πολυπολιτισμική. ^[23] ^[24] ^[25] ^[26] ^[27] Ο
   πληθυσμός είναι εξαιρετικά πολύγλωσσος
   για πόλη τέτοιου μεγέθους. Αποτελείται
   από ντόπιους Έλληνες, πρόσφυγες από τη
   Μικρά Ασία και την Ανατολική Θράκη,
   Έλληνες Μειονοτικούς (Τουρκογενείς,
   Πομάκους και Αθίγγανους, κυρίως
   Μουσουλμάνους στο θρήσκευμα), λιγοστούς
   απογόνους Αρμενίων προσφύγων και
   πολλούς Κωνσταντινουπολίτες, Ιμβρίους
   και Τενεδίους μετά τους διωγμούς που
   υπέστησαν κατά τα Σεπτεμβριανά του 1955.
   Πρόσφατα προσέφυγαν στην πόλη και
   παλιννοστούντες ομογενείς από χώρες της
   πρώην ΕΣΣΔ (κυρίως Γεωργία, Αρμενία,
   Ρωσία, Ουκρανία και Καζακστάν).

[Επεξεργασία] Συνοικίες

   ΚΕΝΤΡΟ
           Ιστορικό Εμπορικό Κέντρο, Πλατεία
           Ειρήνης και πέριξ, Αρμενιό

   ΔΥΤΙΚΑ
           Νεα Μοσυνούπολη, Ρέμβη

   ΝΟΤΙΟΔΥΤΙΚΑ
           Καβακλιώτικα, Σταθμός, Εργατικά
           Σταθμού, Εργατικά ΔΕΗ

   ΝΟΤΙΑ
           Ζυμβρακάκη

   ΝΟΤΙΟΑΝΑΤΟΛΙΚΑ
           Άγιος Στυλιανός

   ΑΝΑΤΟΛΙΚΑ
           Νεόκτιστα

   ΒΟΡΕΙΑ
           Αγία Βαρβάρα/Στρατώνες

  [Επεξεργασία] Προάστια

     * Βιομηχανική Ζώνη (ΝΑ,9χλμ), με δεκάδες
       εργοστάσια και σταθμό
       ηλεκτροπαραγωγής φυσικού αερίου.
     * Πανεπιστημιούπολη (ΒΔ,3χλμ)
     * Ήφαιστος (ΒΔ,δίπλα στη Νέα
       Μοσυνούπολη),
     * Ροδίτης (ΝΑ,5χλμ),
     * Καρυδιά (ΒΑ,4χλμ),
     * Κόσμιο (Ν,3χλμ)
     * Θρυλόριο (ΝΑ,8χλμ)
     * Αμπελόκηποι (ΝΑ,2χλμ)
     * Κηκίδιο (ΝΑ,2χλμ)
     * Υφαντές (Δ,2χλμ)

[Επεξεργασία] Παιδεία

   Υπάρχουν πολύ καλές υποδομές
   πρωτοβάθμιας και δευτεροβάθμιας
   εκπαίδευσης. Συμπεριλαμβάνουν 20
   Δημοτικά, 7 Γυμνάσια and 4 Λύκεια και το ΙΕΚ
   (IEK Komotini). Επισης υπάρχουν 2 ΤΕΕ.

   Η Κομοτηνή είναι μία γνωστή πλέον
   πανεπιστημιούπολη στη Βόρεια Ελλάδα.
   Έχει γίνει ξακουστή για τις μοναδικές
   και αξέχαστες εμπειρίες που αποκτούν οι
   φοιτητές. Είναι έδρα του Δημοκρίτειου
   Πανεπιστημίου Θράκης, της διοίκησής του
   και πολλών τμημάτων του.

     * Νομική Σχολή
     * ΤΕΦΑΑ
     * Ιστορίας και Εθνολογίας
     * Ελληνικής Φιλολογίας
     * Κοινωνικής Διοίκησης
     * Διεθνών Οικονομικών Σχέσεων και
       Ανάπτυξης
     * Διοίκηση Επιχειρήσεων (2009)
     * Πολιτικής(2009)
     * Γλώσσες, Φιλολογία και Πολιτισμός των
       Χωρών του Ευξείνου Πόντου.

   Το πανεπιστήμιο φιλοξενεί ένα δυναμικό
   πληθυσμό 10.000 φοιτητών. Η ίδρυσή του έχει
   επιφέρει πολλές θετικές συνέπειες στην
   αστική περιοχή και βοήθησε την ανάπτυξη
   και εξάπλωσή της.

   Η Σχολή Αστυνομίας βρίσκεται στο 7ο χλμ
   Εθνικής Οδού Κομοτηνής/Ξάνθης και
   εδρεύει σε μοντέρνες εγκαταστάσεις.

[Επεξεργασία] Μέσα Ενημέρωσης

  [Επεξεργασία] Τηλεόραση

   Ο κύριος τηλεοπτικός σταθμός που
   εδρεύει στην Κομοτηνή είναι το R Channel αν
   και άλλοι σταθμοί εκπέμπουν από αυτήν
   (ΔΕΛΤΑ από Αλεξανδρούπολη και ET3 από
   Θεσσαλονίκη).

  [Επεξεργασία] Ραδιόφωνο

   Διατίθενται πολλοί σταθμοί. Κάποιοι
   προέρχονται από γειτονικές πόλεις ενώ
   κάποιοι από Αθήνα. Οι πιο σημαντικοί
   σταθμοί που εκπέμπουν απ'την πόλη είναι:

     * ΕΡΑ Κομοτηνής (Δίκτυο ΕΡΑ, Ευρύτερη
       γεωγραφική κάλυψη στη Βόρεια Ελλάδα)
       98.1
     * Δίαυλος Ροδόπης 92.4
     * Hit FM 92.9
     * DeeJay 89.5
     * Ράδιο Χρόνος 87.5
     * Ράδιο Παρατηρητής 94
     * Ράδιο Κομοτηνή 103.1
     * Isik FM 91.8
     * Ράδιο City 107.6

  [Επεξεργασία] Τύπος

   Εφημερίδες

     * O Χρόνος
     * Η Πατρίδα
     * Παρατηρητής της Θράκης: Πολύγλωσση
     * Το Ελεύθερο Βήμα
     * Θρακική Αγορά
     * Η Φωνή της Ροδόπης
     * Αντιφωνητής
     * Θρακική Γη

   Εφημερίδες που εκδίδονται στην
   Τουρκική.

     * Γκιουντέμ (Gündem)
     * Μπιρλίκ (Birlik)
     * Τζουμχουριέτ (Cumhuriyet)
     * Ολάι (Olay)
     * Μπουλτέν (Bülten)
     * Μιλλέτ (Millet)

   Οι παραπάνω είναι διαθέσιμες για
   ανάγνωση στο διαδίκτυο μέσω του τομέα
   ειδήσεων της εμπορικής διαδικτυακής
   πύλης της Κομοτηνής.

   Εφημερίδες που εκδίδονται στην
   Πομακική.

     * Νατ Πρες
     * Ζαγάλισα

[Επεξεργασία] Συγκοινωνίες

   [IMG]
   [IMG]
   Ο σταθμός τραίνων της Κομοτηνής.

   Η Κομοτηνή είναι μεσόγειος πόλη και δεν
   διαθέτει λιμάνι. Επίνειό της είναι ο
   Άγιος Χαράλαμπος στη θέση της αρχαίας
   Μαρώνειας. Εξυπηρετείται από δύο
   αεροδρόμια. Το πλησιέστερο είναι αυτο
   της Αλεξανδρούπολης (65χλμ) και το άλλο
   βρίσκεται στη Χρυσούπολη Καβάλας (80χλμ).

  [Επεξεργασία] Οδικό Δικτυο

   Ο δρομος E90 διατρέχει την πόλη και τη
   συνδέει με τις άλλες πόλεις. Ο
   αυτοκινητόδρομος της Εγνατίας (A2) περνά
   νότια της πόλης. Μπορεί κανείς να
   εισέλθει από δύο κόμβους, τη Δυτική και
   την Ανατολική Κομοτηνής.

  [Επεξεργασία] Αστικές/Υπεραστικές
  Συγκοινωνίες

   Υπάρχει αστική συγκοινωνία με 5 κύριες
   γραμμές εντός της πόλης. Το ΚΤΕΛ συνδέει
   την Κομοτηνή με τους γύρω οικισμούς, τις
   παράλιες περιοχές και άλλες πόλεις.

  [Επεξεργασία] Σιδηρόδρομος

   Ο Οργανισμός Σιδηροδρόμων Ελλάδος (ΟΣΕ)
   προσφέρει τακτικά δρομολόγια πέντε
   φορές την ημέρα προς Θεσσαλονίκη και
   Αθήνα (Δυτικά) Δρομολόγια ΟΣΕ και προς
   Έβρο και Κωνσταντινούπολη στα
   Ανατολικά.

[Επεξεργασία] Άθληση

   Υπάρχει αξιοσημείωτη ποικιλία χώρων
   άθλησης. Συμπεριλαμβάνονται το ΔΑΚ
   (Δημοτικό Αθλητικό Κέντρο Κομοτηνής -
   έδρα του Πανθρακικού), Πανθρακικό Στάδιο
   (προπονητικό), Υπαίθριο Αθλητικό
   Δημοτικό Κέντρο (ΒΑ του κέντρου), το
   Δημοτικό Κλειστό Γυμναστήριο και
   Κολυμβητήριο και το Σύμπλεγμα αθλητικών
   εγκαταστάσεων του Δημοκρίτειου
   Πανεπιστημίου (Κλειστό Γυμναστήριο και
   κολυμβητήριο). Η ορεινή περιοχή στα
   βόρεια της πόλης προσφέρεται για
   mountain-biking, trekking και εκτος δρόμου οδήγηση.

   Οι Ομάδες που δραστηριοποιούνται στην
   πόλη είναι:

     * Α.Π.Σ. Πανθρακικός Κομοτηνής -
       Ποδοσφαιρική ομάδα, ανέβηκε στη Superleague
       τη σεζόν 2007-2008.
     * Γ.Α.Σ. Κομοτηνή - Ομάδες Μπάσκετ, Βόλλευ
       και Κολύμβησης
     * A.E.Κομοτηνή - Ομάδες Μπάσκετ, Βόλλευ
       και Ποδοσφαίρου
     * Ολυμπιάδα - Στίβος

[Επεξεργασία] Γνωστοί Κομοτηναίοι

     * Αθανάσιος Βατοπεδινός εκ Κομοτηνής,
       λόγιος^[28].
     * Νέστωρ Τσανακλής (1841-1932), ευεργέτης και
       οφφικίαλος του Οικουμενικού
       Πατριαρχείου
       Κωνσταντινουπόλεως^[29]^[30].
     * Σαδίκ Αχμέτ, (7 Ιανουαρίου 1947 - 24
       Ιουλίου 1995), ιατρός και πολιτικός.
     * Πωλ Σουλικιάς, ζωγράφος.
     * Γιάννης Κατέβας, τραγουδιστής^[31]^[32]
     * Αλή Φεβζή, ζωγράφος (καθηγητής
       ζωγραφικής και υδατογραφικής εμπρού),
       δάσκαλος, γεννημένος το 1945^[33].
     * Ευριπίδης Στυλιανίδης, (γεν. 8 Απριλίου
       1966), βουλευτής, διατέλεσε υπουργός
       Παιδείας και Μεταφορών.
     * Νικόλαος Αρβανιτίδης, καθηγητής του
       Πανεπιστημίου Στάνφορντ, o "μέντορας
       του Σίλικον Βάλευ"^[34]
     * Ομέρ Χαμδή, πρόεδρος και ιδρυτής του
       Κέντρου Πομακικών Ερευνών.
     * Φράγκος Φραγκούλης, νυν αρχηγός ΓΕΣ.
     * Θανάσης Γκαϊφύλλιας, μουσικοσυνθέτης,
       στιχουργός^[35]^[36]
     * Μισέλ Φάις, συγγραφέας γεννημένος το
       1957 ^[37].
     * Γεώργιος Πεταλωτής, βουλευτής, νυν
       υφυπουργός παρά τω πρωθυπουργώ,
       εκπρόσωπος τύπου.
     * Χαλήλ Μουσταφά, δικηγόρος και
       μουσικός, μουσικό συγκρότημα Balkanatolia.
     * Σίλας Σεραφείμ, ηθοποιός^[38]
     * Κώστας Μπανιώτης, αθλητής στίβου
       (άλτης), πρωταθλητής άλματος εις ύψος
     * Αλέξανδρος Ταξιλδάρης, αθλητής του
       υγρού στίβου (Κολύμβηση), αργυρός
       παραολυμπιονίκης^[39].

[Επεξεργασία] Πληθυσμιακή Ιστορία και
Ανάπτυξη

   Έτος  Πληθυσμός  Αλλαγή Πληθυσμός Αλλαγή
               Κέντρου                     Δήμου
   1981     37.487               -            40.141             -
   1991     37.036               -461/-1,2%   45.934             5.793/14%
   2001     40.141               3.105/+9%    52.659             6.725/16%

[Επεξεργασία] Υποσημειώσεις

    1. ↑ ιστότοπος Θράκη Οn Line, Ιστορία
       Κομοτηνής
    2. ↑ σύνδεσμος 4ου Γυμνασίου Κομοτηνής,
       "Αρχαία Σύγχρονη Κομοτηνή, Ροδόπη", Δρ.
       Μαρίνα Π. Ζωγράφου, Εκδόσεις Γκοβόστη
       2002
    3. ↑ Στίλπων Κυριακίδης, ΙΜΧΑ, Ιστορία
       της Κομοτηνής, 1959
    4. ↑ Δημοκρίτειο Πανεπιστήμιο Θράκης,
       ΤΕΦΑΑ, Κομοτηνή
    5. ↑ Θρακικός Ηλεκτρονικός Θησαυρός,
       Μαξιμιανούπολη
    6. ↑ Θρακικός Ηλεκτρονικός Θησαυρός,
       Κομοτηνή
    7. ↑ σύνδεσμος 4ου Γυμνασίου Κομοτηνής,
       "Αρχαία Σύγχρονη Κομοτηνή, Ροδόπη", Δρ.
       Μαρίνα Π. Ζωγράφου, Εκδόσεις Γκοβόστη
       2002
    8. ↑ εργασία δευτεροβάθμιας
       εκπαίδευσης, "Η πόλη της Κομοτηνής", 1ο
       Λύκειο Κομοτηνής
    9. ↑ Οι πολεμικοί άνδρες της Μακεδονίας
       κατα την προεπαναστατική περίοδο
       (αρματολοί, κλέφτες και πειραταί), Ι. Κ.
       Βασδραβέλης, Εταιρεία Μακεδονικών
       Σπουδών, Σελ.35, 1966-67
   10. ↑ Άρθρο Γεώργιου Νεστωράκη, "Άγνωστοι
       επιφανείς Κομοτηναίοι
       Φιλικοί",εφημερίδα Χρόνος, Κομοτηνή,
       9-9-2005
   11. ↑ Δημοκρίτειο Πανεπιστήμιο Θράκης,
       ΤΕΦΑΑ, Κομοτηνή
   12. ↑ ιστότοπος Θράκη Οn Line, Ιστορία
       Κομοτηνής
   13. ↑ Μαρία Μαρκίδου, Η Παιδεία στην
       Κομοτηνή και στην περιφέρεια πριν από
       το 1920
   14. ↑ Δημοκρίτειο Πανεπιστήμιο Θράκης, Η
       Ιστορία της Κομοτηνής μέσα από
       φωτογραφίες
   15. ↑ Η πολιτισμική και πνευματική
       προσφορά της τοπικής Εκκλησίας στην
       Κομοτηνή και το Νομό Ροδόπης από το 1860
       έως σήμερα, Ιωάννης Ελ. Σιδηράς
   16. ↑ Εκδήλωση προς τιμή Αλέξανδρου
       Συμεωνίδη, Νομαρχιακή Αυτοδιοίκηση
       Ροδόπης - Έβρου, Γραφείο Τύπου και
       Δημοσίων Σχέσεων
   17. ↑ Αδελφότητα Κομοτηναίων
       Θεσσαλονίκης "Η Ροδόπη", Κομοτηνή
   18. ↑ Βιβλίο: "Το Ολοκαύτωμα των Ελλήνων
       Εβραίων - Μνημεία και Μνήμες", Κεντρικό
       Ισραηλίτικο Συμβούλιο Ελλάδος, 1η
       Έκδοση: Ιανουάριος 2007, ISBN: 978-960-86029-4-6,
       σελ. 51-56.
   19. ↑ 15-Μαρ-2010 άρθρο στην εφημερίδα
       Παρατηρητής της Θράκης: "Το ζήτημα της
       ιστορίας των εβραίων της Κομοτηνής
       ξανά στην επικαιρότητα- Με το βιβλίο
       του Θρασύβουλου Ορ. Παπαστρατή «Από τη
       Γκιουμουλτζίνα στην Τρεμπλίνκα.
       Ιστορία των Εβραίων της Κομοτηνής»".
   20. ↑ 3-Απρ-2002 αφιέρωμα στην εφημερίδα ο
       Χρόνος: "Οι Εβραίοι της Κομοτηνής:
       Σημειώματα Θρασύβουλου Ορ.
       Παπαστρατή".
   21. ↑ 09-Απρ-2010 άρθρο στην εφημερίδα
       Παρατηρητής της Θράκης: "Η ιστορία του
       Σαμπετάι και της Νταίζη από την
       Κομοτηνή" του Βασίλη Ριτζαλέου.
   22. ↑ O Μπουκλουτζάς είναι παραπόταμος
       του ποταμού Βοσβόζη που πηγάζει από το
       Παπίκιο και χύνεται στην Ισμαρίτιδα
       λίμνη.
   23. ↑ Φόρουμ Ανταλλαγής Απόψεων
       «Πολυπολιτισμική Κοινωνία & Τοπική
       Αυτοδιοίκηση, Κομοτηνή 22 Οκτωβρίου 2005.
       Εισήγηση του πρώην Δημάρχου Κομοτηνής
       Αναστάσιου Βαβατσικλή
       Πολυπολιτισμική Κοινωνία και Τοπική
       Αυτοδιοίκηση. (pdf)
   24. ↑ Πρακτικά συνέδριου Εταιρείας
       Παιδαγωγικών Επιστημών Κομοτηνής
       Παρασκευή 8 Απριλίου 2005: Εισήγηση του
       Αντιπρόεδρου ΤΕΕ Θράκης Κωνσταντίνου
       Κατσιμίγα Η πολεοδομική εξέλιξη της
       Κομοτηνής. σελ. 219 αναφέρεται στην
       Κομοτηνή ως τυπική πολυπολιτισμική
       πόλη. (pdf)
   25. ↑ 24-Ιαν-2010 Άρθρο της Ελένης Αργυρίου
       στην εφημερίδας Ο Ριζοσπάστης:
       Καθ'οδόν: Στην Κομοτηνή.
   26. ↑ Ιστοσελίδα Δήμου Κομοτηνής:
       Δημοτική Κοινωφελής Επιχείρηση
       Πολιτιστικές Ανάπτυξης "Ορφέας"
       Κομοτηνής.
   27. ↑ Ιστοσελίδα 1ου Λύκειου Κομοτηνής -
       εργασία μαθητών τον Μάρτιο 2005 με θέμα:
       Η συμβίωση σε μια πολυπολιτισμική
       κοινωνία.
   28. ↑ Κάτοπτρον, κατάλογος λογίων
   29. ↑ Άρθρο στην Εφημερίδα "Χρόνος", Γη
       Θρακική, γη Πατριαρχική, Ιωάννης Ελ.
       Σιδηράς, Κομοτηνή, 6 Δεκεμβρίου 2007
   30. ↑ Κωνσταντίνος Ουράνης, Νέστωρ
       Τσανακλής, Ένας πρόγονος και ένας
       πρωτοπόρος, Λέυκωμα Δημοκριτείου
       Πανεπιστημίου Θράκης[
   31. ↑ Mygreek fm, Κατέβας Γιάννης
   32. ↑ Άρωμα Βινυλίου, Τάσος Κριτσιώλης, Τα
       Μεταγλωτισμένα, Γιάννης Κατέβας
   33. ↑ Επίσημη Ιστοσελίδα Φεζί Αλή:
       Βιογραφία.
   34. ↑ Άννα Γριμάνη, Ένας Κομοτηναίος στη
       Σίλικον Βάλευ", Κομοτηνή 7 Απριλίου 2010,
       εφημερίδα Χρόνος, αναδημοσίευση
       άρθρου Καθημερινής
   35. ↑ MIC Music Portal, Θανάσης Γκαϊφύλιας
   36. ↑ Enallax News, Γιώργος Καλτσίδης Ρούσος,
       Θανάσης Γκαϊφύλλιας
   37. ↑ Επίσημη Ιστοσελίδα Μισέλ Φάις:
       Βιογραφία.
   38. ↑ Άρθρο στην εφημερίδα Χρόνος, Ο
       συντοπίτης μας ηθοποιός
       αυτοπροσδιορίζεται, Σίλας Σεραφείμ "Η
       Κομοτηνή: Ο εξάντας μου στη ζωή", Μαρία
       Φανφάνη, Κομοτηνή, 27 Μαρτίου 2007
   39. ↑ Ελληνική Παραολυμπιακή Επιτροπή,
       Αλέξανδρος Ταξιλδάρης

[Επεξεργασία] Σχετικοί Σύνδεσμοι

     * Δήμος Κομοτηνής
     * Πύλη Komotini On-Line
     * I.E.K. Κομοτηνής
     * Πανθρακικός Κομοτηνής
     * Αρχαιολογικό Μουσείο Κομοτηνής
     * Βυζαντινό Μουσείο Κομοτηνής

   Commons logo
   Τα Κοινά έχουν πολυμέσα σχετικά με το
   θέμα
   Κομοτηνή

   π • σ • ε
            Έδρες Περιφερειών της Ελλάδας
   Αθήνα  · Κομοτηνή  · Θεσσαλονίκη  ·
   Κοζάνη  · Λάρισα  · Ιωάννινα  · Λαμία  ·
   Πάτρα  · Κέρκυρα  · Τρίπολη  · Μυτιλήνη  ·
   Ερμούπολη  · Ηράκλειο

   π • σ • ε
              Έδρες νομαρχιών της Ελλάδας
   Άγιος Νικόλαος  · Αθήνα  ·
   Αλεξανδρούπολη  · Άμφισσα  · Αργοστόλι  ·
   Άρτα  · Βέροια  · Βόλος  · Γρεβενά  · Δράμα
    · Ελευσίνα  · Έδεσσα  · Ερμούπολη  ·
   Ζάκυνθος  · Ηράκλειο  · Ηγουμενίτσα  ·
   Θεσσαλονίκη  · Ιωάννινα  · Κέρκυρα  ·
   Κόρινθος  · Καλαμάτα  · Καρδίτσα  ·
   Καρπενήσι  · Καστοριά  · Κατερίνη  ·
   Καβάλα  · Κιλκίς  · Κομοτηνή  · Κοζάνη  ·
   Λαμία  · Λάρισα  · Λευκάδα  · Λιβαδειά  ·
   Μεσολόγγι  · Μυτιλήνη  · Ναύπλιο  · Ξάνθη
    · Παλλήνη  · Πάτρα  · Πειραιάς  ·
   Πολύγυρος  · Πρέβεζα  · Πύργος  · Ρέθυμνο
    · Ρόδος  · Σάμος  · Σέρρες  · Σπάρτη  ·
   Τρίκαλα  · Τρίπολη  · Φλώρινα  · Χαλκίδα
    · Χανιά  · Χίος

   π • σ • ε
    Δήμοι και κοινότητες του νομού Ροδόπης
                        Κομοτηνής · Αιγείρου ·
                        Αρριανών · Ιάσμου ·
        Δήμοι      Μαρώνειας · Νέου
                        Σιδηροχωρίου · Σαπών ·
                        Σώστου · Φιλλύρας
   Κοινότητες Αμαξάδων · Κέχρου · Οργάνης

   Ανακτήθηκε από
   "http://el.wikipedia.org/wiki/%CE%9A%CE%BF%CE%BC%CE%BF%CF%84%CE%B7%CE%BD%CE%AE"
   Κατηγορίες: Κομοτηνή | Δήμος Κομοτηνής |
   Πόλεις της Θράκης | Πόλεις της Ελλάδας

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * العربية
     * Български
     * Català
     * Deutsch
     * English
     * Español
     * Français
     * עברית
     * Hrvatski
     * Bahasa Indonesia
     * 日本語
     * Lietuvių
     * Nederlands
     * ‪Norsk (nynorsk)‬
     * Polski
     * Piemontèis
     * Português
     * Română
     * Русский
     * Srpskohrvatski / Српскохрватски
     * Simple English
     * Српски / Srpski
     * Svenska
     * Türkçe
     * Українська
     * Winaray
     * 中文

     * Τελευταία τροποποίηση 11:06, 24 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
