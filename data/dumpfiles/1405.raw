   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                               Βολταίρος

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Ο Βολταίρος στα 1718 (Nicolas de Largillière, Musée
   Carnavalet, Παρίσι)

   Ο Φραγκίσκος Μαρί Αρουέ
   (γαλλικά:François-Marie Arouet, επιλεγόμενος Voltaire)
   (21 Νοεμβρίου 1694 – 30 Μαΐου 1778) ευρύτερα
   γνωστός με το φιλολογικό ψευδώνυμο
   Βολταίρος (Voltaire) ήταν Γάλλος φιλόσοφος,
   συγγραφέας και ευθυμογράφος, θεωρείται
   κεντρική μορφή και ενσάρκωση του
   Διαφωτισμού του 18ου αιώνα. Υπήρξε επίσης
   δοκιμιογράφος και κορυφαίος εκπρόσωπος
   του ντεϊσμού (déisme).

   Πίνακας περιεχομένων

     * 1 Η ζωή του

          * 1.1 Πρώιμη περίοδος
          * 1.2 Η εξορία στην Αγγλία
          * 1.3 Επιστροφή στη Γαλλία και τα
            χρόνια του Cirey
          * 1.4 Από την πρωσική αυλή στην Ελβετία
          * 1.5 Τα τελευταία χρόνια στο Φερνέ και
            ο θάνατος

     * 2 Το έργο του

          * 2.1 Θέατρο
          * 2.2 Ποίηση
          * 2.3 Πεζογραφία
          * 2.4 Ιστοριογραφία
          * 2.5 Φιλοσοφία

     * 3 Εργογραφία
     * 4 Πηγές
     * 5 Βιβλιογραφία
     * 6 Εξωτερικοί σύνδεσμοι

[Επεξεργασία] Η ζωή του

  [Επεξεργασία] Πρώιμη περίοδος

   Γεννήθηκε στο Παρίσι στις 21 Νοεμβρίου 1694
   μέσα σε μία μεσοαστική οικογένεια. Ο
   πατέρας του ήταν συμβολαιογράφος και
   ανώτερος υπάλληλος του Υπουργείου
   Οικονομικών. Έχασε τη μητέρα του όταν
   ήταν 7 ετών και μετά από δύο χρόνια
   εισήλθε στο ιησουιτικό κολέγιο του
   Μεγάλου Λουδοβίκου όπου παρέμεινε ως το
   1711. Για την εκπαίδευσή του εκεί έγραψε
   αργότερα ότι δεν είχε μάθει τίποτα
   "εκτός από λατινικά και ανοησίες" αν και
   στο κολέγιο φαίνεται ότι διαμόρφωσε τις
   βάσεις της ιδιαίτερης γνώσης του και
   διέγειρε πιθανώς την ισόβια αφοσίωσή
   του στο θέατρο. Κατά το διάστημα των ετών
   1711 – 1713 μελέτησε τη νομική επιστήμη.

   [IMG]
   [IMG]
   Ο Βολταίρος τιθασεύει ένα άλογο (Jan Huber,
   μεταξύ 1750 - 1775, Μουσείο Ερμιτάζ, Αγία
   Πετρούπολη)

   Πριν αρχίσει τη συγγραφική του καριέρα,
   με την παρότρυνση του πατέρα του,
   υπηρέτησε ως γραμματέας του Γάλλου
   πρέσβη στην Ολλανδία. Επέστρεψε στο
   Παρίσι την εποχή του θανάτου του
   Λουδοβίκου 14ου και σύντομα απέκτησε
   φίλους μεταξύ της αριστοκρατικής τάξης.
   Οι σατιρικοί στίχοι του τον έκαναν
   ιδιαίτερα δημοφιλή στα ανώτερα
   κοινωνικά στρώματα. Τότε παρουσίασε το
   πρώτο θεατρικό του έργο, την τραγωδία
   Οιδίπους (Oedipe), απομίμηση του Οιδίποδος
   του Σοφοκλή, στον κύκλο του.

   [IMG]
   [IMG]
   Μετάλλιο με τη μορφή του Βολταίρου (Waechter,
   1772)

   Τροφοδοτώντας τη μανιώδη έχθρα της
   δούκισσας του Μαιν εναντίον του
   αντιβασιλέα, Φιλίππου Β’ της Ορλεάνης, ο
   Βολταίρος συνέθεσε μια σάτιρα γι’
   αυτόν. Ένας κατάσκοπος κατάφερε να πάρει
   την ομολογία του και στις 16 Μαΐου 1717
   φυλακίστηκε στη Βαστίλη για προσβολή
   του αντιβασιλέα. Εδώ ξαναδούλεψε τον
   Οιδίποδα, άρχισε το έργο Ερρικειάς (Henriade)
   και αποφάσισε να αλλάξει το όνομά του.

   Απελευθερώθηκε 11 μήνες αργότερα όταν
   διαπιστώθηκε ότι είχε κατηγορηθεί
   εσφαλμένα. Η τραγωδία Οιδίποδας ανέβηκε
   στο Théâtre Français στις 18 Νοεμβρίου 1717 και
   έγινε θετικά αποδεκτή από το κοινό.
   Παρέμεινε στη σκηνή για 45 βραδιές και
   του απέφερε πλούτο και φήμη, που τον
   βοήθησαν να ξεκινήσει μία σειρά
   επικερδών επενδύσεων. Η βασικότερη
   αυτών ήταν η ενασχόλησή του με την
   Εταιρεία των Ινδιών (Compagnie des Indes).

   Μετά την απελευθέρωσή του από τη Βαστίλη
   τον Απρίλιο του 1718, έγινε γνωστός ως Arouet
   de Voltaire ή απλά Voltaire, αν και νομικά δεν
   απάλειψε ποτέ το βαπτιστικό του όνομα. Η
   προέλευση αυτής της αλλαγής στο όνομα
   έχει συζητηθεί πολύ, μερικοί προτείνουν
   ότι ήταν μια σύντμηση ενός παρωνυμίου
   της παιδικής του ηλικίας, "le petit volontaire". Η
   συνηθέστερα αποδεκτή υπόθεση,
   εντούτοις, είναι ότι υπήρξε
   αναγραμματισμός του ονόματος "Arouet le jeune"
   ή "Arouet l.j." με "το u" να μετατίθεται "στο v"
   και "το j" "στο i" σύμφωνα με τα κρατούντα
   την εποχή εκείνη.

   Ο Βολταίρος, συνεχίζοντας τη θεατρική
   του παραγωγή, ολοκλήρωσε το έργο Artemire το
   Φεβρουάριο του 1720. Το έργο απέτυχε και ο
   Βολταίρος δε το δημοσίευσε ποτέ στο
   σύνολό του, αν και αργότερα αναπλάστηκε
   με επιτυχία και κάποια μέρη του
   επαναχρησιμοποιήθηκαν σε άλλες
   εργασίες. Άλλα έργα του που
   δημοσιεύθηκαν κατά τη διάρκεια αυτής
   της περιόδου ήταν η τραγωδία Μαριάννα
   (Marianne) και η κωμωδία Ο αδιάκριτος (L’
   indiscret).

  [Επεξεργασία] Η εξορία στην Αγγλία

   [IMG]
   [IMG]
   Προμετωπίδα του έργου Éléments de la philosophie de
   Newton (Άμστερνταμ, 1738), όπου εμφανίζεται ο
   Βολταίρος στο γραφείο του να δέχεται το
   φως της αλήθειας από το Νεύτωνα διά
   μέσου ενός καθρέφτη, που κρατά η Madame du
   Châtelet

   Το 1725 ο Βολταίρος προσβλήθηκε από έναν
   νέο ευγενή, το Chevalier de Rohan, και απάντησε με
   τη συνηθισμένη του οξύτητα. Ο Βολταίρος
   προγραμμάτιζε να προκαλέσει το νεαρό
   ευγενή σε μονομαχία, αλλά η οικογένεια
   Rohan εξέδωσε ένα lettre de cachet για να αποφύγει
   οποιαδήποτε προβλήματα. Εκείνη την
   εποχή, όταν ένα πρόσωπο με επιρροή ήθελε
   να διωχθεί κάποιος εχθρός του αλλά δεν
   τον βάραινε κανένα έγκλημα, μπορούσε να
   προμηθευτεί ένα μυστικό ένταλμα, το
   οποίο καλούνταν lettre de cachet. Το πρόσωπο που
   κατονομάζονταν στην επιστολή έπρεπε να
   φυλακιστεί ή να εξοριστεί, εντός ή εκτός
   Γαλλίας. Επειδή δεν διεξήγετο δίκη, ο
   κατηγορούμενος δεν μπορούσε να
   υπερασπιστεί τον εαυτό του έναντι των
   κατηγοριών. Το πρωί της ημέρας που είχε
   οριστεί η μονομαχία, ο Βολταίρος
   συνελήφθη και εστάλη για δεύτερη φορά
   στη Βαστίλη. Επέλεξε την εξορία στην
   Αγγλία αντί της φυλάκισης. Αυτό το
   περιστατικό του άφησε ανεξίτηλη
   εντύπωση, και από εκείνη την ημέρα έγινε
   υπέρμαχος της δικαστικής μεταρρύθμισης.

   [IMG]
   [IMG]
   Εξώφυλλο του έργου Letters concerning the English Nation,
   που εκδόθηκε από τους C. Davis και A. Lyon το 1733
   στο Λονδίνο

   Κατά τη διάρκεια της παραμονής του στην
   Αγγλία τον προσέλκυσε η φιλοσοφία του
   Τζον Λοκ (John Locke) και ιδέες του
   μαθηματικού Ισαάκ Νεύτωνα (Sir Isaac Newton).
   Μέσω του φίλου του λόρδου Bolingbroke ήρθε σε
   επαφή με τα πνευματικά αναστήματα της
   αγγλικής λογοτεχνίας της εποχής.
   Μελέτησε τη συνταγματική μοναρχία της
   Αγγλίας και τη θρησκευτική ανοχή, που
   υπήρχε. Ο Βολταίρος ενδιαφέρθηκε
   ιδιαίτερα για το φιλοσοφικό ορθολογισμό
   και τη μελέτη των φυσικών επιστημών.
   Επίσης έγραψε στα αγγλικά τα πρώτα
   δοκίμιά του, το Δοκίμιο για την επική
   ποίηση και το Δοκίμιο για τους γαλλικούς
   εμφυλίους πολέμους, τα οποία
   δημοσιεύθηκαν το 1727. Η πλέον
   ενδιαφέρουσα παραγωγή του στην Αγγλία
   ήταν η συγγραφή της ιστορίας του Κάρολου
   12ου της Σουηδίας, η οποία παραμένει
   κλασσική στο χώρο της βιογραφίας. Το
   έργο του Αγγλικά Γράμματα (Letters concerning the
   English Nation) δημοσιευμένο στα αγγλικά το 1733
   και στα γαλλικά ως Lettres philosophiques το 1734,
   μπορεί να ειπωθεί ότι έδωσε ώθηση στην
   αγγλική φιλοσοφική σκέψη και επιστήμη, η
   οποία χαρακτήρισε την περίοδο του
   Διαφωτισμού. Το βιβλίο επίσημα
   απαγορεύθηκε στη Γαλλία.

  [Επεξεργασία] Επιστροφή στη Γαλλία και τα
  χρόνια του Cirey

   Ο Βολταίρος επέστρεψε στο Παρίσι μετά
   από τρία χρόνια και συνέχισε εκεί τη
   λογοτεχνική του παραγωγή. Δημοσίευσε
   τότε το επικό ποίημα Ερρικειάς (Henriade), με
   θέμα τους θρησκευτικούς πολέμους στη
   Γαλλία, όπου σατίριζε τη θρησκευτική
   μισαλλοδοξία. Το έργο του αυτό προκάλεσε
   εντύπωση στο αναγνωστικό κοινό και
   κυκλοφόρησε σε 300.000 αντίτυπα. Συνάμα
   παρουσίασε αρκετές τραγωδίες μεταξύ των
   οποίων και οι Βρούτος (Brutus, 1730), Ζαΐρα (Zaire,
   1733), Εριφύλη (Eriphile).

   [IMG]
   [IMG]
   Η μαθηματικός Emilie μαρκησία του Châtelet,
   σύντροφος του Βολταίρου (Maurice Quentin de la Tour,
   Ιδιωτική συλλογή)

   Στα 1733 γνώρισε την Εμιλί ντε Σατλέ
   (γνωστότερη ως Madame Du Châtelet), της οποίας τα
   πνευματικά ενδιαφέροντα, ειδικά πάνω
   στις επιστήμες, ταίριαζαν με τα δικά του.
   Διέμειναν μαζί στο Cirey, στη Λωρραίνη,
   απολαμβάνοντας την ανοχή του μαρκησίου
   ντι Σατλέ. Ο δεσμός του με την Émilie Du Châtelet
   διήρκεσε μέχρι το θάνατό της το 1749. Στο
   Cirey, ο Βολταίρος δούλεψε πάνω σε
   πειράματα φυσικής και χημείας. Το 1736
   άρχισε τη μακροχρόνια αλληλογραφία του
   με τον κατά 20 χρόνια νεότερό του διάδοχο
   του θρόνου της Πρωσίας Φρειδερίκο (τον
   μετέπειτα Φρειδερίκο Β'). Επιπλέον,
   έγραψε τα Στοιχεία της νευτώνειας
   φιλοσοφίας (Éléments de la philosophie de Newton, 1736), το
   οποίο έφερε την αναγνώριση της
   νευτώνειας φυσικής στην Ευρώπη, μια
   κωμική εκδοχή των θρύλων για την Ιωάννα
   της Λωρραίνης Η παρθένος (La Pucelle, 1755) και
   τα δράματα Μωάμεθ (Mahomet, 1742), Μερόπη (Mérope,
   1743), και Σεμίραμις (Sémiramis, 1748). Μέσω της
   επιρροής της Μαντάμ Πομπαντούρ (Madame de
   Pompadour), έγινε βασιλικός ιστοριογράφος
   και μέλος της Γαλλικής Ακαδημίας.

   Πρωτοστάτης και πλέον σκληρός κριτικός
   του ήταν αυτή την περίοδο ο αβάς Desfontaines,
   και κορωνίδα των κριτικών του Desfontaines
   ήταν το βιβλίο Le Voltairomanie, σε απάντηση
   ενός λίβελου του Βολταίρου με τον τίτλο
   Ο Προληπτικός (Le Preservatif). Τον Απρίλιο του
   1739 πραγματοποίησε ένα ταξίδι στις
   Βρυξέλλες, οι οποίες ήταν η έδρα του για
   κάποιο χρονικό διάστημα, εξ αιτίας
   μερικών νομικών υποθέσεων των du Chatelets. Ο
   Φρειδερίκος, βασιλιάς πλέον της Πρωσίας
   από το 1740, κατέβαλε πολλές προσπάθειες
   να απομακρύνει το Βολταίρο από τη Madame Du
   Châtelet, αλλά ανεπιτυχώς, και έτσι κέρδισε
   την εγκάρδια έχθρα της αρνούμενος
   διαρκώς ή παραλείποντας να την
   προσκαλέσει. Επιτέλους, τον Σεπτέμβριο
   του 1740, ο δάσκαλος και ο μαθητής
   συναντήθηκαν για πρώτη φορά στο Κλεβ
   (Cleves), και τρεις μήνες αργότερα, τον
   Νοέμβριο, στο Βερολίνο μετά από
   πρόσκληση του Φρειδερίκου.

  [Επεξεργασία] Από την πρωσική αυλή στην
  Ελβετία

   Ο Βολταίρος επισκέφτηκε ξανά το
   Βερολίνο και το Πότσδαμ το 1743 στο
   πλαίσιο διπλωματικής αποστολής, για να
   πείσει τον Φρειδερίκο, να συμμαχήσει με
   την Γαλλία, χωρίς όμως αποτέλεσμα.
   (Πόλεμος της Αυστριακής Διαδοχής, 1740-48).
   Μετά το θάνατο της Madame Du Châtelet δέχτηκε
   την πρόσκληση του Φρειδερίκου να ζήσει
   στην αυλή του (1750-53). Οι σχέσεις του με το
   Φρειδερίκο ήταν γενικά θυελλώδεις. Η
   παρέμβαση του Βολταίρου στη φιλονικία
   μεταξύ Maupertuis και König οδήγησε στην
   ανανέωση της ψυχρότητας εκ μέρους του
   Πρώσου μονάρχη και το 1753 ο Βολταίρος
   εγκατέλειψε βιαστικά την Πρωσία. Από
   απόσταση οι δύο άνδρες συμφιλιώθηκαν
   αργότερα και η αλληλογραφία τους
   επαναλήφθηκε.

   Ανεπιθύμητος στη Γαλλία ο Βολταίρος
   εγκαταστάθηκε στη Γενεύη, όπου αγόρασε
   το κτήμα "Les Délices" και απέκτησε επίσης ένα
   ακόμα σπίτι κοντά στη Λωζάνη. Οι αρχές
   της Γενεύης αντιτέθηκαν σύντομα στις
   ιδιωτικές θεατρικές παραστάσεις, που
   πραγματοποιούνταν στο σπίτι του
   Βολταίρου, ενώ εξοργίστηκαν ακόμα
   περισσότερο λόγω του άρθρου "Genève" που
   γράφτηκε για την Εγκυκλοπαίδεια του
   Ντιντερό, με την υποκίνηση του
   Βολταίρου, από τον Ντ’ Αλαμπέρ. Το άρθρο,
   που δήλωνε ότι οι καλβινιστές πάστορες
   της Γενεύης είχαν δει το φως και είχαν
   πάψει να πιστεύουν στην οργανωμένη
   θρησκεία, ξεσήκωσε μια βίαιη διαμάχη.

  [Επεξεργασία] Τα τελευταία χρόνια στο
  Φερνέ και ο θάνατος

   [IMG]
   [IMG]
   Ο Βολταίρος σε γεροντική ηλικία
   (Πορτραίτο ανωνύμου Τελευταίο τέταρτο
   του 18ου αιώνα Musée du Château Βερσαλλίες)

   Το 1759, αγόρασε το κτήμα Φερνέ (Ferney) κοντά
   στα γαλλο-ελβετικά σύνορα όπου έζησε
   μέχρι και λίγο καιρό πριν το θάνατο του.
   Το Φερνέ έγινε σύντομα η διανοητική
   πρωτεύουσα της Ευρώπης. Ο Βολταίρος
   παρέμεινε ενεργός καθ' όλη τη διάρκεια
   αυτών των ετών, παράγοντας σταθερή ροή
   βιβλίων, θεατρικών έργων και άλλων
   δημοσιεύσεων. Έγραψε επίσης εκατοντάδες
   επιστολών στον κύκλο των φίλων του. Ήταν
   πάντα μια φωνή της λογικής. Υπήρξε
   ειλικρινής κριτικός της θρησκευτικής
   αδιαλλαξίας και των θρησκευτικών
   διώξεων.

   Κατά τα τελευταία έτη του ο Βολταίρος
   παρήγαγε αρκετά έργα με κριτική προς την
   οργανωμένη εκκλησία. Στο Φερνέ
   οικοδόμησε ένα παρεκκλησι με την
   επιγραφή "Deo Erexit Voltaire". Οδήγησε επίσης την
   εκστρατεία για την εκκίνηση δίκης, στην
   οποία ο ουγενότος έμπορος Jean Calas βρέθηκε
   ένοχος της δολοφονίας του μεγαλύτερου
   γιου του και εκτελέστηκε. Το Κοινοβούλιο
   των Παρισίων κήρυξε κατόπιν το 1765 τον Calas
   και όλη την οικογένειά του αθώους.

   Το 1778, διανύοντας το 84ο έτος του,
   παρευρέθηκε στην πρώτη απόδοση της
   τραγωδίας του Ειρήνη (Irène), στο Παρίσι. Το
   ταξίδι του και η υποδοχή του ήταν μια
   αποθέωση, αλλά η συγκίνηση τον κατέβαλε
   και πέθανε λίγο αργότερα στην
   πρωτεύουσα στις 30 Μαΐου 1778. Προκειμένου
   να έχει χριστιανική κηδεία είχε
   υπογράψει μια μερική ανάκληση των
   γραπτών του. Αυτό θεωρήθηκε ανεπαρκές
   από την εκκλησία, αλλά αρνήθηκε να
   υπογράψει μια γενικότερη ανάκληση. Σε
   έναν φίλο έδωσε την ακόλουθη γραπτή
   δήλωση: "Πεθαίνω λατρεύοντας το Θεό, που
   αγαπά τους φίλους μου, που δεν μισεί τους
   εχθρούς μου και που απεχθάνεται την
   καταπίεση." Ένας ηγούμενος μετέφερε
   κρυφά το πτώμα του Βολταίρου σε ένα
   αβαείο στην πόλη Champagne, όπου θάφτηκε. Τα
   λείψανά του διακομίστηκαν στο Παρίσι το
   1791 και ενταφιάστηκαν στο Πάνθεον.

[Επεξεργασία] Το έργο του

   [IMG]
   [IMG]
   Κοστούμι από τη θεατρική παράσταση για
   το έργο του Βολταίρου L'Orphelin de la Chine (Πηγή:
   M. Geffroy, Theatre Complet de Voltaire, Laplace, Sanchez, 1874,
   Παρίσι)

  [Επεξεργασία] Θέατρο

   [IMG]
   [IMG]
   Ο Βολταίρος στη σκηνή του θεάτρου (Jan Huber,
   μεταξύ 1750 - 1775, Μουσείο Ερμιτάζ, Αγία
   Πετρούπολη)

   Η θεατρική παραγωγή του Βολταίρου
   ανέρχεται μεταξύ πενήντα και εξήντα
   έργων, ορισμένα εκ των οποίων είναι
   γνωστά μόνο από αναφορές ή απεικονίσεις.
   Είναι εκ πρώτης όψεως αξιοπρόσεκτο ότι ο
   Βολταίρος, του οποίου η κωμική ικανότητα
   ήταν αναμφισβήτητα πολύ αξιολογότερη
   από την τραγική, έχει γράψει πολλές
   τραγωδίες αρκετά αξιόλογες, αλλά μόνο
   μια μέτρια, δεύτερης κλάσης, κωμωδία, τη
   Nanine. Οι άλλες προσπάθειές του σε αυτήν
   την κατεύθυνση είναι είτε μικρής αξίας
   και σχεδόν ασήμαντες, είτε, όπως στην
   περίπτωση του κάπως διάσημου Ecossaise,
   αντλούν όλο το ενδιαφέρον τους όντας
   προσωπικοί λίβελοι. Οι τραγωδίες του, αφ'
   ετέρου, είναι εργασίες εξαιρετικής
   αξίας. Αν και ο Βολταίρος δεν κατείχε
   ούτε την τέλεια στιχουργία του Ρακίνα,
   ούτε την ευγενή ποιητικότητα του
   Κορνήλιου, ξεπέρασε αυτές τις ελλείψεις,
   κατά τη γνώμη των ειδικών, στην πλοκή του
   δύσκολου και τεχνητού παιχνιδιού της
   γαλλικής τραγωδίας Ζαΐρα (Zaire), μεταξύ
   εκείνων όπου η αγάπη αναγνωρίζεται ως
   βασικό κίνητρο, και Μερόπη (Merope), μεταξύ
   εκείνων όπου αυτό το κίνητρο είναι
   αποκλεισμένο και υποταγμένο. Ο
   Βολταίρος ήξερε ότι η κοινή γνώμη της
   εποχής του απέδιδε τα εύσημά της σε έναν
   ικανό και επιτυχημένο δραματουργό και
   ήταν αποφασισμένος να κερδίσει αυτά τα
   εύσημα. Επομένως έθεσε όλη τη θαυμαστή
   του ευφυΐα σε αυτό το στόχο.

  [Επεξεργασία] Ποίηση

   [IMG]
   [IMG]
   Ο Βολταίρος με το Φρειδερίκο της Πρωσίας
   στο τραπέζι (Αντίγραφο πίνακα του Adolph von
   Menzel, 1850, ο οποίος κάηκε το 1945)

   Όσον αφορά στα ποιήματά του, (από τα
   οποία ξεχωρίζουν δύο μακροσκελή, η
   Ερρικειάδα (Henriade) και η Παρθένος (Puccele),
   ενώ υπάρχουν και πολλά μικρότερα) η αξία
   τους είναι άνιση. Η Ερρικειάς με
   καθολική συγκατάθεση υφίσταται ως
   διδασκόμενο σχολικό βιβλίο. Γραμμένο
   σχεδόν κατά δουλική μίμηση του
   Βιργιλίου, χρησιμοποιεί τεχνικά ένα
   απρόσφορο μέτρο - το αλεξανδρινό δίστιχο
   (το οποίο καθίσταται μονότονο στις
   δραματικές αφηγήσεις) – και χωρίς να
   διακρίνεται ούτε για τον ενθουσιασμό ή
   την κατανόησή του θέματος, δεν μπορεί
   παρά να είναι μία ανεπαρκής προσπάθεια.
   Η Παρθένος, αν και κατώτερης ηθικής
   αξίας, είναι πολύ καλύτερο από
   λογοτεχνική άποψη. Το ποίημα είναι
   ασυστηματοποίητο ως έναν βαθμό και
   αποτελεί λίβελο ενάντια στη θρησκεία
   και την ιστορία. Διαφέρει από το πρότυπο
   του, Orlando furioso του Λουδοβίκου Αριόστο,
   όντας, όχι όπως εκείνο, ένα μείγμα
   ρομαντισμού και παρωδίας, αλλά ένας εν
   μέρει ανιαρός ιστός απλής και φτηνής
   παρωδίας. Μεγάλο μέρος της
   διασκεδαστικής του αξίας εξαρτάται απλά
   από το γεγονός ότι υπήρχαν και υπάρχουν
   πολλοί άνθρωποι που πιστεύουν βαθιά στο
   χριστιανισμό και αυτοί οι αστεϊσμοί
   καταφέρνουν να τους ταράξουν
   καθιστώντας την αποστροφή τους κωμική
   προς άλλους. Εντούτοις, παρ’ όλα τα
   ελαττώματά της η Παρθένος καταφέρνει να
   είναι διασκεδαστική.

   Στα δευτερεύοντα ποιήματά του είναι
   αλήθεια ότι δεν υπάρχει τίποτα, ή σχεδόν
   τίποτα, που να τα κάνει να αξίζουν να
   φέρουν το όνομα της ποίησης – ούτε
   πάθος, ούτε αίσθηση της ομορφιάς της
   φύσης, μόνο μια στενή "κριτική της ζωής,"
   μόνο συμβατική και περιορισμένη επιλογή
   της γλώσσας, περιορισμένη και μονότονη
   προσωδία και καθόλου από εκείνη την
   αόριστη αίσθηση, που έχει ειπωθεί σωστά,
   ότι καθορίζει την ποιητική ουσία. Αλλά
   υπάρχει απέραντο πνεύμα, μια θαυμάσια
   αντίληψη του μέτρου και της γλώσσας, που
   το γούστο της εποχής υπαγόρευε στον
   ποιητή, περιστασιακά εμφανίζεται ενικός
   αριθμός με την υπόθεση μιας κάπως
   τεχνητής χάρης και μια περίεργη
   ικανότητα διάνθισης του λόγου με τον
   τρόπο γραφής και το ύφος. εξαρτάται απλά
   από το γεγονός ότι υπήρχαν και υπάρχουν
   πολλοί άνθρωποι που πιστεύουν βαθιά στο
   χριστιανισμό και αυτοί οι αστεϊσμοί
   καταφέρνουν να τους ταράξουν
   καθιστώντας την αποστροφή τους κωμική
   προς άλλους. Εντούτοις, παρ’ όλα τα
   ελαττώματά της η Παρθένος καταφέρνει να
   είναι διασκεδαστική.

   Στα δευτερεύοντα ποιήματά του είναι
   αλήθεια ότι δεν υπάρχει τίποτα, ή σχεδόν
   τίποτα, που να τα κάνει να αξίζουν να
   φέρουν το όνομα της ποίησης – ούτε
   πάθος, ούτε αίσθηση της ομορφιάς της
   φύσης, μόνο μια στενή "κριτική της ζωής,"
   μόνο συμβατική και περιορισμένη επιλογή
   της γλώσσας, περιορισμένη και μονότονη
   προσωδία και καθόλου από εκείνη την
   αόριστη αίσθηση, που έχει ειπωθεί σωστά,
   ότι καθορίζει την ποιητική ουσία. Αλλά
   υπάρχει απέραντο πνεύμα, μια θαυμάσια
   αντίληψη του μέτρου και της γλώσσας, που
   το γούστο της εποχής υπαγόρευε στον
   ποιητή, περιστασιακά εμφανίζεται ενικός
   αριθμός με την υπόθεση μιας κάπως
   τεχνητής χάρης και μια περίεργη
   ικανότητα διάνθισης του λόγου με τον
   τρόπο γραφής και το ύφος.

  [Επεξεργασία] Πεζογραφία

   [IMG]
   [IMG]
   Ο Βολταίρος συζητά με έναν κληρικό.
   Γκραβούρα του 1764 που φέρει τον τίτλο "Ο
   Βολταίρος και η θρησκεία".

   Το τρίτο τμήμα των εργασιών του
   Βολταίρου αποτελείται από τα
   μυθιστορήματα και τα αφηγήματα του.
   Αυτές οι παραγωγές - ασύγκριτα οι πιο
   αξιόλογοι καρποί της μεγαλοφυΐας του -
   συντίθονταν συνήθως ως τεύχη, με κύριο
   σκοπό την πολεμική στη θρησκεία ή την
   πολιτική. Έτσι το Candide επιτίθεται στη
   θρησκευτική και φιλοσοφική αισιοδοξία,
   το L'Homme aux quarante ecus σε ορισμένες
   κοινωνικές και πολιτικές πρακτικές της
   εποχής, ενώ το Zadig και άλλα στις
   παραδεδεγμένες μορφές ηθικής και
   μεταφυσικής ορθοδοξίας, ενώ μερικά
   είναι λιβελογραφικές σάτιρες στη Βίβλο,
   την ατέρμονη πηγή του βολταιρικού
   πνεύματος.

   Αλλά (όπως πάντα συμβαίνει στην
   περίπτωση του λογοτεχνικού έργου όπου η
   μορφή ταιριάζει ακριβώς στη μεγαλοφυΐα
   του συντάκτη) ο σκοπός στα καλύτερα από
   αυτά εξαφανίζεται σχεδόν εξ ολοκλήρου.
   Σε αυτές τις εργασίες εμφανίζεται,
   περισσότερο απ' ότι σε οποιεσδήποτε
   άλλες, η ιδιαίτερη ποιότητα του
   Βολταίρου – ειρωνικό, χωρίς υπερβολή,
   ύφος-. Ότι το διδάχθηκε εν μέρει από τον
   Άγιο Ευρυμόνδο, ή ακόμα περισσότερο από
   τον Άντονι Χάμιλτον και μερικώς ακόμη
   και από το πολέμιό του Le Sage, είναι
   απόλυτα σωστό, αλλά αυτός του έδωσε την
   τελειότητα και την ολοκλήρωση. Εάν
   μπορεί να επιλεχτεί μία ιδιαιτερότητα,
   αυτή είναι ο απόλυτος έλεγχος και η
   απλότητα της λεκτικής επεξεργασίας. Ο
   Βολταίρος δεν εμμένει σε αυτό το σημείο,
   μένει απλά για να γελάσει με αυτό που
   έχει πει, διευκρινίζει ή σχολιάζει τα
   αστεία του, καγχάζει με αυτά.

  [Επεξεργασία] Ιστοριογραφία

   [IMG]
   [IMG]
   Διανοούμενοι συγκεντρωμένοι γύρω από
   την προτομή του Βολταίρου στο σαλόνι της
   Madame Geoffrin στα 1755 (Anicet-Charles-Gabriel Lemonnier, 1812,
   Château du Malmaison, Rueil)

   Το τέταρτο τμήμα του έργου του
   Βολταίρου, το ιστορικό, είναι το
   ογκωδέστερο όλων εκτός της
   αλληλογραφίας του, και μερικά μέρη του
   είναι μεταξύ των πλέον πολυδιαβασμένων,
   αλλά απέχουν πολύ ως προς το να είναι και
   τα καλύτερα. Οι μικρές πραγματείες του
   για τον Κάρολο το 12ο και το Μεγάλο Πέτρο
   είναι πράγματι πρότυπα οξυδερκούς και
   ευφυούς αφήγησης αν και ως ένα βαθμό
   χαρακτηρίζονται από επιφανειακή
   κατανόηση και ταξινόμηση.

   Τα αποκαλούμενα Εποχή του Λουδοβίκου
   ΙΔ’ (Siècle de Louis XIV) και Εποχή του
   Λουδοβίκου ΙΕ’ (Siècle de Louis XV) (το
   τελευταίο κατώτερο του πρώτου αλλά παρά
   ταύτα πολύτιμο) περιέχουν μια μεγάλη
   σύμμειξη ενδιαφέροντος υλικού, που
   επεξεργάζεται από ένα άτομο μεγάλης
   οξυδέρκειας και με αξεπέραστη ικανότητα
   στη γραφή, ο οποίος είχε επίσης πρόσβαση
   σε πολλές σημαντικές εμπιστευτικές
   πληροφορίες. Αλλά ακόμη και σε αυτά τα
   βιβλία οι ατέλειες είναι παρούσες,
   εμφανιζόμενες όμως εντονότερα στο
   μοναδικό ανακάτεμα που τιτλοφορείται
   Essai sur les moeurs, στο Annales de l'Empire και στις
   δευτερεύουσες ιστορικές εργασίες. Αυτές
   οι ατέλειες είναι μια σχεδόν συνολική
   απουσία οποιασδήποτε κατανόησης της
   αποκαλούμενης από τότε φιλοσοφίας της
   ιστορίας, η σταθερή παρουσία
   χονδροειδούς προκατάληψης, η συχνή
   ανακρίβεια στις λεπτομέρειες και, προ
   πάντων, μια πλήρης ανικανότητα για να
   εξετάσει οτιδήποτε πέρα από τη στενή
   σκοπιά ενός μισό-πεσιμιστή και
   μισό-αυτοϊκανοποιούμενου φιλοσόφου του
   18ου αιώνα.

  [Επεξεργασία] Φιλοσοφία

   Στη φιλοσοφία του, βασισμένη στο
   σκεπτικισμό και τον ορθολογισμό, ήταν
   βαθιά επηρεασμένος από το Λοκ (Locke) καθώς
   επίσης και από τους Montaigne και Bayle. Παρά το
   πάθος του για τη σαφήνεια και τη λογική,
   συχνά υπήρξε ανακόλουθος προς τον εαυτό
   του. Έτσι ενώ αρχικά υποστήριζε ότι η
   ανθρώπινη φύση ήταν τόσο αμετάβλητη όσο
   αυτή των ζώων αργότερα εξέφρασε την
   πεποίθηση για εξέλιξη και βαθμιαίο
   εξανθρωπισμό της κοινωνίας μέσω της
   δράσης των τεχνών, των επιστημών και του
   εμπορίου. Στην πολιτική υποστήριζε τη
   μεταρρύθμιση αλλά ένιωθε φρίκη για την
   αμάθεια και τον πιθανό φανατισμό των
   ανθρώπων καθώς και για τη βία της
   επανάστασης.

   Όσο αφορά τη θρησκεία ο Βολταίρος
   θεωρούσε ότι ο χριστιανισμός ήταν μια
   καλή πίστη για καμαριέρες και ράφτες,
   αλλά για την ανώτερη τάξη πρότεινε έναν
   απλό θεϊσμό. Αντιτάχθηκε στον αθεϊσμό
   και τον υλισμό του Ελβέτιου και του
   Χόλμπαχ. Είναι παροιμιώδης η θέση του
   ότι "εάν ο Θεός δεν υπήρχε, θα έπρεπε να
   εφευρεθεί", που περιέχεται σε ένα από τα
   ποιήματά του. Τέλος η επιρροή του
   Βολταίρου στην εκλαΐκευση της επιστήμης
   και της φιλοσοφίας του καιρού του ήταν
   ιδιαίτερα σημαντική.

[Επεξεργασία] Εργογραφία

     * Οιδίποδας (Œdipe), 1718
     * Ερρικειάς (La Henriade), 1728
     * Ιστορία του Καρόλου ΙΒ' (Histoire de Charles XII),
       1730
     * Βρούτος (Brutus), 1730
     * Ζαΐρα (Zaïre), 1732
     * Le temple du goût, 1733
     * Αγγλικά Γράμματα ή Lettres philosophiques, 1734
     * Adélaïde du Guesclin, 1734
     * Μωάμεθ (Mahomet), 1736
     * Mondain, 1736
     * Γράμμα στο Νεύτωνα (Epître sur Newton), 1736
     * Traité de métaphysique, 1736
     * L’enfant prodigue, 1736
     * Essai sur la nature du feu, 1738
     * Στοιχεία της νευτώνειας φιλοσοφίας,
       1738
     * Zulime, 1740
     * Ο φανατισμός ή Μωάμεθ (Le fanatisme ou Mahomet),
       1741
     * Μερόπη (Mérope), 1743
     * Ζαντίγκ ή Το πεπρωμένο (Zadig), 1748
     * Le monde comme il va, 1748
     * Η εποχή του Λουδοβίκου ΙΔ' (Le Siècle de Louis
       XIV), 1751
     * Μικρομέγας (Micromégas), 1752
     * Ποίημα για την καταστροφή της
       Λισαβώνας (Poème sur le désastre de Lisbonne), 1756
     * Étude sur les mœurs, 1756
     * Histoire des voyages de Scarmentado écrite par lui-même, 1756
     * Κάντιτ (Candide), 1759
     * Η Παρθένος της Ορλεάνης (La Pucelle d'Orléans),
       1762
     * Ce qui plait aux dames, 1764
     * Φιλοσοφικό λεξικό (Dictionnaire philosophique), 1764
     * Jeannot et Colin, 1764
     * De l'horrible danger de la lecture, 1765
     * Traité sur la tolérance, 1767
     * Le Philosophe ignorant, 1766
     * Ο αγαθούλης (L'ingénu), 1767
     * Les lettres de Memmius, 1771
     * Il faut prendre un parti, 1772
     * Le Cri du Sang Innocent, 1775
     * De l’âme, 1776
     * Dialogues d’Euhémère, 1777

[Επεξεργασία] Πηγές

     * Εγκυκλοπαίδεια Britannica, 11η έκδοση. [1]
     * Εγκυκλοπαίδεια Columbia, 6η έκδοση. [2]
     * Ίδρυμα Βολταίρος του Πανεπιστημίου
       της Οξφόρδης. [3]
     * Άρθρο του Clarence Darrow για το Βολταίρο. [4]

[Επεξεργασία] Βιβλιογραφία

     * Βολταίρος, Επιλογή από το φιλοσοφικό
       λεξικό και τις φιλοσοφικές επιστολές,
       Εκδόσεις Πόλις, 1994, Αθήνα ISBN 960-7478-01-0
     * Βολταίρος, Φιλοσοφική κριτική, Εκδ.
       Ιω.Καμπάνης, 1971, Αθήνα
     * Βολταίρος, Απομνημονεύματα,
       Επιμέλεια:Παναγιώτα Λ.Πανταζή,
       Εκδόσεις Ολκός, 1994, Αθήνα ISBN 960-7169-24-7
     * John Gray, Βολτέρος: Ο Βολτέρος και ο
       Διαφωτισμός, Εκδόσεις Ενάλιος, 2004,
       Αθήνα ISBN 960-536-186-8
     * George Remington Havens, Selections from Voltaire; with explanatory
       comment upon his life and works, Holt, Rinehart, and Winston, 1969,
       Νέα Υόρκη ISBN 0-03-080130-3
     * Theodore Besterman, Studies on Voltaire and the eighteenth century,
       Institut et musee Voltaire, 1956 ISSN 0435-2866
     * Roger Pearson, Voltaire Almighty: A Life in Pursuit of Freedom,
       Εκδόσεις Bloomsbury, 2005, Η.Π.Α. ISBN 1-58234-630-5
     * Will Durant, The Age of Voltaire: A History of Civilization in Western
       Europe from 1715 to 1756, With Special Emphasis on the Conflict
       Between Religion and Philosophy, Εκδόσεις MJF Books, 1997 ISBN
       1-56731-020-6
     * Peter Gay, Διαφωτισμός: Ο Βολταίρος συζητά
       με τον Λουκιανό και τον Έρασμο, Μτφ.
       Μάκης Κολλητίδης, Εκδόσεις Θύραθεν,
       2001, Θεσσαλονίκη
     * Παναγιώτης Κονδύλης, Ο Ευρωπαϊκός
       Διαφωτισμός, Εκδόσεις Θεμέλιο, 1998,
       Αθήνα
     * Dieckmann Herbert, Philosophy and Literature in Eighteenth-Century
       France, περ. Comparative Literature Studies, 1971, 8.1, 21-41
     * Παναγής Α. Καββαδίας, Ο Βολταίρος: ήτοι
       ο φιλοσοφικός, φιλολογικός και
       ιδιωτικός αυτού βίος μετά διαφόρων
       ιστορικών και φιλολογικών σημειώσεων,
       Εκ του τυπογραφείου Α. Κτενά, 1873,
       Αθήνησι
     * Charles Dedeyan, Voltaire et la pensee anglaise, Centre de
       documentation universitaire, 1956, Παρίσι
     * Ian Davidson, Voltaire in Exile, Grove Press, 2005 ISBN 0-8021-1791-0
     * Marvin A. Carlson, Voltaire and the theatre of the eighteenth century,
       Greenwood Press, 1998 ISBN 0-313-30302-9
     * W.H. Barber & R.J. Howells, Voltaire and his world: studies presented
       to W.H. Barber, Oxford: Voltaire Foundation, Taylor Institution, 1985
       ISBN 0-7294-0332-7
     * Alan Charles Kors, Voltaire and the triumph of the Enlightenment,
       Teaching Company, 2001 ISBN 1-56585-118-8
     * Gilbert Mercier, Madame Voltaire, Εκδόσεις Fallois, 2001,
       Παρισι ISBN 2-87706-412-3
     * Mary-Margaret H.Barr, A century of Voltaire study; a bibliography of
       writings on Voltaire, 1825-1925, Εκδόσεις B. Franklin, 1972,
       Νέα Υόρκη ISBN 0-8337-3969-7
     * Αθηνά Αργυροπούλου-Σκουριώτη, Η
       συμβολή της Ιοκάστης του Voltaire στη
       διακίνηση των ιδεών του διαφωτισμού,
       Α.Π.Θ. Τμήμα Γαλλικής Γλώσσας και
       Φιλολογίας, 1987
     * Κώστας Καιροφύλας, Voltaire philhellene, Messeger
       d'Athenes, 1929, Αθήνα

[Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το
   θέμα
   Βολταίρος
   Wikiquote logo
   Στα Βικιφθέγματα υπάρχει υλικό σχετικό
   με το άρθρο:
   Βολταίρος

     * The Voltaire Society of America
     * Σελίδα αφιερωμένη στο Βολταίρο
     * Σελίδα με έργα του Βολταίρου
     * Ινστιτούτο και Μουσείο Βολταίρου στην
       Ελβετία

                       Στοιχεία προσώπου
   ΟΝΟΜΑ                    Βολταίρος
   ΑΛΛΑ ΟΝΟΜΑΤΑ       Φραγκίσκος Μαρί Αρουέ
                                 Γάλλος φιλόσοφος,
   ΜΙΚΡΗ ΠΕΡΙΓΡΑΦΗ συγγραφέας και
                                 ευθυμογράφος
   ΗΜΕΡΟΜΗΝΙΑ          21 Νοεμβρίου
   ΓΕΝΝΗΣΗΣ
   ΕΤΟΣ ΓΕΝΝΗΣΗΣ     1694
   ΤΟΠΟΣ ΓΕΝΝΗΣΗΣ   Παρίσι
   ΗΜΕΡΟΜΗΝΙΑ          30 Μαΐου
   ΘΑΝΑΤΟΥ
   ΕΤΟΣ ΘΑΝΑΤΟΥ       1778
   ΤΟΠΟΣ ΘΑΝΑΤΟΥ     Παρίσι

   Ανακτήθηκε από
   "http://el.wikipedia.org/wiki/%CE%92%CE%BF%CE%BB%CF%84%CE%B1%CE%AF%CF%81%CE%BF%CF%82"
   Κατηγορίες: Γάλλοι φιλόσοφοι | Γάλλοι
   θεατρικοί συγγραφείς | Γάλλοι ποιητές |
   Γάλλοι λογοτέχνες | Γάλλοι
   δοκιμιογράφοι | Φιλόσοφοι του
   Διαφωτισμού

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Aragonés
     * العربية
     * مصرى
     * Azərbaycanca
     * Žemaitėška
     * Беларуская
     * Беларуская (тарашкевіца)
     * Български
     * বাংলা
     * Brezhoneg
     * Bosanski
     * Català
     * Soranî / کوردی
     * Česky
     * Cymraeg
     * Dansk
     * Deutsch
     * Zazaki
     * English
     * Esperanto
     * Español
     * Eesti
     * Euskara
     * فارسی
     * Suomi
     * Français
     * Frysk
     * Gaeilge
     * Galego
     * עברית
     * हिन्दी
     * Fiji Hindi
     * Hrvatski
     * Magyar
     * Հայերեն
     * Bahasa Indonesia
     * Ido
     * Íslenska
     * Italiano
     * 日本語
     * Lojban
     * ქართული
     * 한국어
     * Kurdî
     * Latina
     * Lietuvių
     * Latviešu
     * Македонски
     * മലയാളം
     * मराठी
     * Кырык мары
     * Bahasa Melayu
     * Malti
     * Nāhuatl
     * Plattdüütsch
     * Nederlands
     * ‪Norsk (nynorsk)‬
     * ‪Norsk (bokmål)‬
     * Occitan
     * Polski
     * Piemontèis
     * پنجابی
     * Português
     * Runa Simi
     * Română
     * Tarandíne
     * Русский
     * Sardu
     * Sicilianu
     * Srpskohrvatski / Српскохрватски
     * Simple English
     * Slovenčina
     * Slovenščina
     * Српски / Srpski
     * Svenska
     * Kiswahili
     * தமிழ்
     * తెలుగు
     * ไทย
     * Tagalog
     * Türkçe
     * ئۇيغۇرچە / Uyghurche‎
     * Українська
     * اردو
     * Vèneto
     * Tiếng Việt
     * Volapük
     * Winaray
     * 中文

     * Τελευταία τροποποίηση 22:08, 21 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
