   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                             Τελικό Νι (γραμματική)

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Σύμφωνα με τη διδασκόμενη γραμματική, τα άρθρα τον και την, το αριθμητικό
   και αόριστο άρθρο έναν, τα άκλιτα δεν και μην και η προσωπική αντωνυμία
   του τρίτου προσώπου αυτήν και την διατηρούν το τελικό ν (νι) όταν η λέξη
   που ακολουθεί αρχίζει από φωνήεν ή από στιγμιαίο σύμφωνο, δηλαδή τα
   γράμματα κ, π, τ, τις διφθόγγους μπ, ντ, γκ, τσ και τζ και τα διπλά ξ και
   ψ. Πριν από όλα τα άλλα γράμματα το τελικό ν παραλείπεται.

   Επίσης, το τελικό ν παραμένει πάντοτε, δηλ. ανεξάρτητα από τον φθόγγο που
   ακολουθεί, στο άρθρο των, στην προσωπική αντωνυμία του τρίτου προσώπου
   αυτόν και τον και στο τροπικό επίρρημα σαν.

   Πίνακας περιεχομένων

     • 1 Παρατηρήσεις
     • 2 Με μια ματιά
     • 3 Υποσημειώσεις
     • 4 Πηγές

[Επεξεργασία] Παρατηρήσεις

     • H Γραμματική Νέας Ελληνικής Γλώσσας Γυμνασίου (2008)^[1] αναφέρει: «Το
       τελικό ν της αιτιατικής ενικού του θηλυκού γένους του οριστικού άρθρου
       (τη[ν]/στη[ν]) και της προσωπικής αντωνυμίας (αυτή[ν], τη[ν]), καθώς
       και το τελικό ν των αρνητικών επιρρημάτων δε(ν) και μη(ν) διατηρείται
       στον γραπτό λόγο, μόνο όταν η επόμενη λέξη αρχίζει από φωνήεν ή από
       ένα από τα παρακάτω: κ, π, τ, γκ, μπ, ντ, τα, τζ, ξ, ψ, π.χ. Μίλησε με
       κόρη του, αλλά Παρακολουθούσε με προσοχή τη ροή του νερού. Αν και ήρθε
       αργά, τη δέχτηκαν με χαρά, αλλά Όταν μιλούσε η Θάλεια δεν άκουγε
       κανένας. Το τελικό ν της αιτιατικής ενικού του αρσενικού γένους του
       οριστικού και του αόριστου άρθρου (τον/στον, έναν), καθώς και της
       προσωπικής αντωνυμίας (αυτόν, τον) διατηρείται στον γραπτό λόγο
       πάντοτε, στον προφορικό όμως λόγο προφέρεται συνήθως μόνο στις
       περιπτώσεις που ακολουθούν φωνήεντα ή τα: κ, π, τ, γκ, μπ, ντ, τσ, τζ,
       ξ, ψ, π.χ. Ο Σωτήρης χθες πήγε βόλτα με έναν συμμαθητή του στον
       ζωολογικό κήπο. Αυτόν τον άνθρωπο δεν το συνάντησε ποτέ.»

     • Διάφοροι γλωσσολόγοι, όπως οι Α. Τσοπανάκης, Χ. Κλαίρης και Γ.
       Μπαμπινιώτης, έχουν προτείνει να γράφεται πάντοτε με ν το αρσενικό
       άρθρο τον, έτσι ώστε να ξεχωρίζει από το ουδέτερο το, όπως συμβαίνει
       με την προσωπική αντωνυμία τον που γράφεται πάντοτε με ν για να
       διακρίνεται από το ουδέτερο το χωρίς το ν. Για παράδειγμα, να γράφεται
       τον γραμματέα αντί το γραμματέα, τον φόβο αντί το φόβο κ.ο.κ. Η
       παρατήρηση αυτή έχει αυξημένη χρησιμότητα όταν ακολουθούν ένα ή
       περισσότερα επίθετα, π.χ. τον μεγάλο κόλπο ~ το μεγάλο κόλπο (άλλη
       σημασία), ή όταν το ουσιαστικό απέχει πολύ και ο αναγνώστης είναι
       αβέβαιος ως προς το γένος του μέχρι να φθάσει εκεί, π.χ. παρουσίασε
       το(ν) νέο, αναλυτικό και εκσυγχρονισμένο κανονισμό. Επίσης, έχει
       προταθεί το δεν να γράφεται πάντοτε με ν, για να διακρίνεται από τον
       σύνδεσμο δε. Για παράδειγμα, ο ίδιος δεν έκανε δεκτή την πρόταση,
       απάντησε δε ότι....

     • Η σχολική γραμματική ακολουθεί την παραδοσιακή περιγραφή των φωνημάτων
       και, ως εκ τούτου, αποκαλεί εσφαλμένα διφθόγγους τα ηχηρά κλειστά
       σύμφωνα [b, d, g], δηλ. μπ, ντ, γκ. Η χρήση τού τελικού ν πριν από τα
       θηλυκά ονόματα που αρχίζουν με αυτά τα σύμφωνα είναι περιττή, διότι η
       ηχηρότητα ήδη υπάρχει: τη ντουλάπα, τη μπάλα, τη γκρίνια.

     • Στη σχολική γραμματική (Μ. Τριανταφυλλίδη, Μικρή Νεοελληνική
       Γραμματική) έχει προστεθεί από το 1975 (β΄ έκδ.) απόφαση του
       Διοικητικού Συμβουλίου τού Ιδρύματος Μανόλη Τριανταφυλλίδη, η οποία
       προκρίνει τη διατήρηση του τελικού -ν «πάντοτε, ὁποιοδήποτε σύμφωνο
       καὶ ἂν ἀκολουθῆ, στὶς ἀκόλουθες περιπτώσεις: α) στὸ ἄρθρο τὸν πρὶν ἀπὸ
       ἐπίθετο (ἀνεξάρτητα ἂν ἀκολουθῆ ἢ ὄχι οὐσιαστικό), ἢ πρὶν ἀπὸ ὄνομα
       κύριο: τὸν μεγάλο νικητή, τὸν ζωντανὸ περίγυρο, τὸν νεοφερμένο, τὸν
       χειρότερο· τὸν Φαίδωνα, τὸν Μανόλη, τὸν Ροΐδη· β) στὰ ἄκλιτα δέν, σάν:
       σὰν χιόνι, δὲν θέλω· γ) στὸ ἄρθρο τῶν: τῶν φίλων μου· δ) στὴν
       τριτοπρόσωπη προσωπική ἀντωνυμία τόν: τὸν βλέπω...» (§ 136).
       Εντούτοις, η διδασκαλία των εν λόγω προσθηκών δεν έγινε με τρόπο
       συστηματικό, με αποτέλεσμα να επικρατεί συχνά σύγχυση σχετικά με το τι
       προβλέπει ο σχολικός κανόνας. Επιπλέον, η γ΄ έκδοση (1978) και οι
       εφεξής ανατυπώσεις της απέσυραν τις συγκεκριμένες διευκρινίσεις και
       μέχρι τώρα δεν έχει υπάρξει ικανοποιητική ρύθμιση του ζητήματος από τη
       σχολική γραμματική.

     • Στην κυπριακή διάλεκτο είναι χαρακτηριστική η διατήρηση του τελικού ν
       των ονομάτων (κυρίως) και των ρημάτων τής μεσαιωνικής Ελληνικής σε
       περιπτώσεις που στη Νεοελληνική Κοινή έχει πλέον εκλείψει (λ.χ.
       χαρτίν, τραπέζιν, βουνόν, αιτιατική θάλασ-σαν, ταμίαν, τέθκοιαν
       ημέραν, ρήματα (α)δονούσεν, τραυούμεν, έλαμνεν, εν νοδκιά «είναι
       ομίχλη [νοτιά]»), αλλά και η ανάπτυξή του σε άλλες θέσεις, χωρίς
       ιστορική βάση (λ.χ. πρόγραμ-μαν, γ΄ πρόσ. εξέβην).

[Επεξεργασία] Με μια ματιά

     • Διατηρούν το τελικό ν οι λέξεις:

    τον την
    έναν
    δεν μην
    αυτήν την
    αυτόν τον

   όταν η λέξη που ακολουθεί αρχίζει από:

    φωνήεν                  κ  π  τ  μπ  ντ  γκ  τσ  τζ  ξ  ψ

     • Με έντονους χαρακτήρες είναι οι λέξεις που προτείνεται^[2] να
       διατηρούν πάντοτε το τελικό ν ανεξάρτητα από το αρχικό γράμμα της
       επόμενης λέξης.

[Επεξεργασία] Υποσημειώσεις

    1. ↑ Γραμματική Νέας Ελληνικής Γλώσσας σ. 21.
    2. ↑ Από γλωσσολόγους όπως ο Α. Τσοπανάκης, ο Χ. Κλαίρης και ο Γ.
       Μπαμπινιώτης. Ο Τσοπανάκης, ειδικότερα, προτείνει τη διατήρηση του
       τελικού -ν ακόμη και στο θηλυκό άρθρο την, καθώς και σε άναρθρα
       αρσενικά επίθετα, π.χ. προκάλεσε ισχυρόν κλυδωνισμό.

[Επεξεργασία] Πηγές

     • Νεοελληνική Γραμματική, Αναπροσαρμογή της Μικρής Νεοελληνικής
       Γραμματικής του Μανόλη Τριανταφυλλίδη, Οργανισμός Εκδόσεως Διδακτικών
       Βιβλίων, Αθήνα 1985 (σελ. 38, 39 § 47, 48).
     • Κείμενα για τη γλώσσα και τα λεξικά, Γ. Μπαμπινιώτης.
     • Χρ. Κλαίρης & Γ. Μπαμπινιώτης, Γραμματική τής Νέας Ελληνικής Γλώσσας,
       Αθήνα 2005: Ελληνικά Γράμματα.
     • Αγ. Τσοπανάκης, Προβλήματα της Δημοτικής — Το τελικό -ν, Θεσσαλονίκη
       1987.
     • Αγ. Τσοπανάκης, Νεοελληνική Γραμματική, Αθήνα & Θεσσαλονίκη 1994.

   Ανακτήθηκε από
   "http://el.wikipedia.org/wiki/%CE%A4%CE%B5%CE%BB%CE%B9%CE%BA%CF%8C_%CE%9D%CE%B9_(%CE%B3%CF%81%CE%B1%CE%BC%CE%BC%CE%B1%CF%84%CE%B9%CE%BA%CE%AE)"
   Κατηγορία: Γραμματική

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

     • Τελευταία τροποποίηση 18:50, 13 Μαρτίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
