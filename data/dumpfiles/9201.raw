   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                          Η Χιονάτη και οι Επτά Νάνοι

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Η Χιονάτη και οι επτά νάνοι είναι ένα παραδοσιακό Ευρωπαϊκό παραμύθι. Η
   γνωστότερη εκδοχή του είναι εκείνη από την συλλογή των Αδερφών Γκριμ,
   Παιδικά και Σπιτικά Παραμύθια (Kinder- und Hausmärchen)με πρώτη δημοσίευση
   το 1812 με το όνομα Η Μικρή Χιονάτη/Χιονατούλα (Schneewittchen) και
   έχοντας την προέλευση της στο Σπέσαρτ της Γερμανίας.

   [IMG]
   [IMG]
   "Η Χιονάτη". Εικονογράφηση του Heinrich Leutemann ή του Carl Offterdinger

   Πίνακας περιεχομένων

     • 1 Περιεχόμενο
     • 2 Άλλες εκδοχές του παραμυθιού

          • 2.1 Η Κέλτικη"Gold-tree and Silver-tree"
          • 2.2 Η Ιταλική"Bella Venezia"
          • 2.3 Η Αρμένικη"Nourie Hadig"
          • 2.4 Η Ελληνική"Μυρσίνη"

     • 3 Ταινίες

[Επεξεργασία] Περιεχόμενο

   Μια βασίλισσα ενώ πλέκει, κατά λάθος τρυπάει το δάχτυλο με την βελόνα και
   τρεις σταγόνες αίμα πέφτουν στο χιόνι του εβένινου παραθύρου που καθόταν.
   Τότε εύχεται να έχει ένα παιδί με σάρκα λευκή σαν το χιόνι, χείλη κόκκινα
   σαν το αίμα και μαλλιά μαύρα σαν τον έβενο. Πράγματι γέννησε μια τέτοια
   κόρη που την ονόμασε Χιονάτη (λευκή του χιονιού). Σύντομα η βασίλισσα
   πέθανε και ο πατέρας πήρε μιαν άλλη γυναίκα όμορφη μα ματαιόδοξη και
   υπερήφανη, αφού δεν άντεχε κάποιαν άλλη να ξεπεράσει την ομορφιά της. Η
   βασίλισσα είχε ένα μαγικό καθρέφτη, που όταν κοιταζόταν σ' αυτόν και τον
   ρωτούσε: "Καθρέφτη, καθρεφτάκι μου στον τοίχο πάνω τώρα, Ποια είναι η
   ωραιότερη σ' ολόκληρη την χώρα;" (υιοθετημένο και διασκευασμένο για
   ομοιοκαταληξία από το γερμανικό: "Spieglein, Spieglein an der Wand, Wer
   ist die Schönste im ganzen Land?") Ο καθρέπτης απαντούσε: "Κυρά Βασίλισσα,
   εσύ είσαι η ωραιότερη στην χώρα". Όταν όμως η Χιονάτη έγινε επτά χρονών, ο
   καθρέφτης απάντησε ότι εκείνη τώρα ήταν η ωραιότερη. Η βασίλισσα διέταξε
   έναν κυνηγό να πάρει το παιδί στο δάσος και αφού το σκοτώσει, να φέρει
   πίσω τα πνευμόνια και το συκώτι του. Εκείνος, όμως, την λυπήθηκε και αφού
   την άφησε να τρέξει, έφερε τα πνευμόνια και το συκώτι ενός αγριόχοιρου
   αντί της βασιλοπούλας. Τρέχοντας η Χιονάτη έφτασε στο σπίτι επτά νάνων.
   Εκεί έφαγε, ξάπλωσε και κοιμήθηκε. Μετά από λίγη ώρα οι νάνοι έφτασαν στο
   σπίτι τους και την είδαν να κοιμάται. Η νύχτα πέρασε και την άλλη μέρα το
   κορίτσι ξύπνησε, και αφού τους είπε την ιστορία της έμεινε μαζί τους. Μια
   μέρα η βασίλισσα κοιτάχτηκε στον

   [IMG]
   [IMG]
   "Το βασιλόπουλο βλέπει τη Χιονάτη στο φέρετρο"'. Εικονογράφηση του
   Alexander Zick

   καθρέφτη και τον ρώτησε: "Καθρέφτη, καθρεφτάκι μου στον τοίχο πάνω τώρα,
   ποια είναι η ωραιότερη σ' ολόκληρη την χώρα;" και ο καθρέφτης της
   απάντησε: "Κυρά Βασίλισσα, εσύ είσαι η ωραιότερη εδώ, μα πέρα από τα
   βουναλάκια, μαζί με τα επτά νανάκια, είν' η Χιονάτη από σένα χίλιες φορές
   ωραιότερη, όπως εγώ μπορώ να δω!" (υιοθετημένο και διασκευασμένο για
   ομοιοκαταληξία από το γερμανικό: "Frau Königin, Ihr seid die Schönste
   hier, aber Sneewittchen über den Bergen, bei den sieben Zwergen, ist noch
   tausendmal schöner als Ihr"). Έτσι η βασίλισσα μεταμφιέστηκε σε μια
   γυρολόγο και πήγε στο σπίτι των νάνων. Αφού κατάφερε να παζαρέψει και να
   πουλήσει στο κορίτσι κάποια μεταξένια κορδόνια δεσίματος του κορσέ, τα
   έδεσε πολύ σφιχτά σε αυτή και εκείνη έπεσε κάτω αναίσθητη. Όταν οι νάνοι
   ήρθαν, έκοψαν τα κορδόνια και αυτή ζωντάνεψε. Μα ο καθρέφτης είπε στη
   βασίλισσα ότι η Χιονάτη ήταν ακόμα ζωντανή. Τότε εκείνη ξαναήρθε στο
   σπιτάκι, ντυμένη ως γερόντισσα, αυτή τη φορά με μια δηλητηριώδη χτένα, την
   οποία έβαλε στα μαλλιά της Χιονάτης κάνοντας την να ξαναλυποθυμήσει. Αφού
   οι νάνοι την έσωσαν, η βασίλισσα μαθαίνοντας πάλι για εκείνη έφτιαξε τώρα
   ένα μήλο, μισό λευκό και καθαρό, μισό κόκκινο και δηλητηριασμένο. Έπειτα
   με την μορφή αγρότισσας πήγε στην καλύβα, και πρόσφερε την κόκκινη πλευρά
   του μήλου στο κορίτσι, τρώγοντας η ίδια τη λευκή. Πριν βάλει μια μπουκιά
   στο στόμα της η πριγκίπισσα έπεσε κάτω νεκρή. Οι νάνοι μην μπορώντας να
   την συνεφέρουν την θρήνησαν για τρία μερόνυχτα και έπειτα, επειδή παρέμενε
   όμορφη την έκλεισαν σε ένα γυάλινο φέρετρο και σκάλισαν με χρυσά γράμματα
   το όνομα και την καταγωγή της βασιλοπούλας. Τα χρόνια πέρασαν και ένα
   βασιλόπουλο που έφθασε στα βουνά, είδε την όμορφη κόρη-πλέον-να κείται στο
   φέρετρο. Τότε εκείνος ζήτησε και οι νάνοι του έδωσαν το φέρετρο στο παλάτι
   του. Στη διαδρομή ένας από τους στρατιώτες που κουβαλούσαν την κόρη
   σκόνταψε και το φέρετρο τραντάχτηκε με αποτέλεσμα το κομμάτι του μήλου να
   ξεκολλήσει από τον λαιμό της Χιονάτης και εκείνη να ζωντανέψει. Έτσι αφού
   της εξήγησαν τι είχε γίνει το βασιλόπουλο την πήρε μαζί του και την
   παντρεύτηκε. Η βασίλισσα τόσο καιρό ήρεμη από την απάντηση του καθρέπτη
   ότι αυτή είναι η ωραιότερη και καλεσμένη στον γάμο, μόλις πριν φύγει για
   εκεί, ρωτάει τη συνήθη ερώτηση και ο καθρέπτης λέει: "Κυρά Βασίλισσα, εσύ
   είσαι η ωραιότερη εδώ, μα είν' η νεαρή Βασίλισσα χίλιες φορές ωραιότερη,
   όπως εγώ μπορώ να δω" (υιοθετημένο και διασκευασμένο για ομοιοκαταληξία
   από το γερμανικό: "Frau Königin, Ihr seid die Schönste hier, aber die
   junge Königin ist tausendmal schöner als Ihr"). Έτσι η Βασίλισσα
   καταφθάνοντας στον γάμο μαθαίνει για την Χιονάτη και εκείνοι την τιμωρούν
   με δυο πυρακτωμένα παπούτσια, που φοράει και χορεύοντας οδηγείται η ίδια
   στον θάνατο.

[Επεξεργασία] Άλλες εκδοχές του παραμυθιού

  [Επεξεργασία] Η Κέλτικη"Gold-tree and Silver-tree"

   Στο παραμύθι αυτό, η βιολογική μητέρα-βασίλισσα μαθαίνει από ένα ψάρι ότι
   η κόρη της είναι πιο όμορφη από εκείνη και έτσι άρρωστη από θυμό και φθόνο
   ικετεύει το βασιλιά να σκοτώσει το κορίτσι και να της φέρει την καρδιά και
   το ήπαν του. Ο βασιλιάς παντρεύει την κόρη του με έναν πρίγκιπα,
   στέλνοντάς την κοντά του και φέρνει την καρδιά και το συκώτι μια κατσίκας
   στη γυναίκα του, η οποία ηρεμεί. Ωστόσο κάποτε μαθαίνει την αλήθεια και
   καταφθάνει στο παλάτι του πρίγκιπα, ενώ αυτός λείπει, καταφέρνοντας σχεδόν
   να σκοτώσει το κορίτσι, βάζοντας ένα αγκάθι στο δάχτυλό της. Ο πρίγκιπας
   κλείνει, έπειτα, το σώμα της σε ένα δωμάτιο, ξαναπαντρεύεται και η δεύτερη
   σύζυγός του μια μέρα ανακαλύπτει την κόρη και τραβάει το αγκάθι, με
   αποτέλεσμα να ξυπνήσει. Η βασίλισσα όμως μαθαίνει τα πάντα και πάει πάλι
   στο παλάτι. Εκεί προσφέρει στο κορίτσι ένα φαρμακωμένο ποτό, μα η δεύτερη
   σύζυγος του πρίγκιπα ξεγελάει τη μοχθηρή γυναίκα, κάνοντας την να πιει
   εκείνη το ποτό και να πεθάνει. Στο τέλος ο πρίγκιπας και οι σύζυγοι ζούνε
   μαζί ευτυχισμένοι.

  [Επεξεργασία] Η Ιταλική"Bella Venezia"

   Η ιστορία αναφέρεται σε μια γυναίκα τη Bella Venezia, που ρωτώντας τους
   πελάτες του πανδοχείου της αν έχουν δει ποτέ γυναίκα ομορφότερή της,
   μαθαίνει από έναν απ' αυτούς ότι η κόρη της είναι αυτή η γυναίκα. Έτσι την
   κλείνει σε έναν πύργο, μα μάταια αφού το κορίτσι παραμένει η πιο ωραία.
   Έτσι διατάζει έναν υπηρέτη να τη σκοτώσει μα εκείνος σκοτώνει ένα αρνί στη
   θέση της, ενώ το κορίτσι βρίσκει δώδεκα ληστές και μένει μαζί τους. Η
   μητέρα της, όμως, μαθαίνει ότι είναι ζωντανή και έτσι στέλνει μια μάγισσα
   στο σπίτι των ληστών, οι οποία της βάζει στα μαλλιά μια δηλητηριώδη
   φουρκέτα και τη σκοτώνει. Οι ληστές τη θάβουν κάτω από ένα δέντρο και μετά
   από καιρό ένας πρίγκιπας τη βρίσκει και την παίρνει μαζί του. Στο παλάτι η
   μητέρα του θα τραβήξει τη φουρκέτα από τα μαλλιά της κόρης και εκείνη θα
   παντρευτεί το γιο της.

  [Επεξεργασία] Η Αρμένικη"Nourie Hadig"

   Στην ιστορία αυτή, μια αρχόντισσα ρωτάει κάθε μήνα το νέο φεγγάρι ποια
   είναι η ωραιότερη. Όταν μαθαίνει ότι η κόρη της η Nourie Hadig την έχει
   περάσει σε ομορφιά βάζει τον άντρα της να τη σκοτώσει και να της φέρει το
   ματωμένο ρούχο της. Το κορίτσι το σκάει και βρίσκει ένα σπίτι στο οποίο
   υπάρχει ένας κοιμώμενος πρίγκιπας και με τον οποίο μένει μαζί και τον
   φροντίζει. Όταν ο πρίγκιπας ξυπνάει θέλει να πάρει για γυναίκα του μια
   τσιγγάνα που η Nourie Hadig είχε αγοράσει για να τον φροντίζουν μαζί.
   Ωστόσο o πρίγκιπας μαθαίνει την αλήθεια μέσω μιας μαγικής πέτρας και
   παντρεύεται τη Nourie Hadig. Η βασίλισσα μαθαίνοντας για την κόρη της
   στέλνει μια μάγισσα να πουλήσει σ' αυτή ένα δαχτυλίδι. Μόλις το φοράει η
   Nourie Hadig πέφτει σε βαθύ ύπνο. Ο πρίγκιπας καλεί γιατρούς να τη
   βοηθήσουν και ένας προσπαθώντας να κλέψει το δαχτυλίδι τη συνεφέρει. Η
   μητέρας της μόλις πληροφορείται τα πάντα πεθαίνει από το θυμό της.

  [Επεξεργασία] Η Ελληνική"Μυρσίνη"

   Τέλος, σ' αυτή την εκδοχή, δυο ορφανές, ζηλιάρες αδερφές μαθαίνουν από τον
   ήλιο ότι η τρίτη, μικρότερη αδερφή τους Μυρσίνη είναι η ομορφότερη από
   αυτές. Έτσι με την πρόφαση της τίμησης της νεκρής μητέρας τους, οδηγούνται
   στον τάφο της, όπου και εγκαταλείπουν την Μυρσίνη. Εκείνη βρίσκει με τη
   βοήθεια των δέντρων, το σπίτι των δώδεκα Μηνών, με τους οποίους τελικά
   μένει μαζί. Μόλις διαδίδονται τα νέα στις αδερφές, εκείνες καταφθάνουν στο
   σπίτι των Μηνών με ένα φαρμακωμένο γλυκό, λέγοντας τάχα ότι την είχαν
   χάσει εκείνη την μέρα. Η Μυρσίνη όμως γλιτώνει αφού βλέπει ότι ο σκύλος
   που τρώει από το γλυκό, πεθαίνει. Τη δεύτερη φορά οι αδερφές πηγαίνουν με
   ένα μαγικό δαχτυλίδι στη Μυρσίνη, λέγοντας ότι ήταν ευχή και κατάρα της
   μητέρας τους να το πάρει. Η Μυρσίνη το φοράει και πέφτει σε λήθαργο. Οι
   Μήνες τότε την κλείνουν μέσα σε μία χρυσή κασέλα, που ένας πρίγκιπας την
   παίρνει μαζί του, ζητώντας την από αυτούς με τον όρο να μη δει ποτέ τι
   έχει μέσα. Μετά από καιρό ο νεαρός αρρωσταίνει και ανοίγει την κασέλα για
   να μάθει τι έχει πριν αυτός πεθάνει. Βλέποντας τη Μυρσίνη, τραβάει το
   δαχτυλίδι για να δει αν γράφει το όνομα της από μέσα. Εκείνη τότε ξυπνά
   και παντρεύεται τον υγιή πια νεαρό. Όταν οι αδερφές τις ξαναήρθαν για να
   τη βλάψουν, οι στρατιώτες τις εμπόδισαν.

   Κύρια πηγή από άρθρο της Φοιτητικής Λέσχης Φανταστικής Λογοτεχνίας
   (Φ.ΛΕ.ΦΑ.ΛΟ) [http:http://flefalo4.blogspot.com/2009/06/to.html] (Άρθρο:
   To παραμύθι της Χιονάτης)

[Επεξεργασία] Ταινίες

   Είναι επίσης η πρώτη από τις πριγκίπισσες της Disney που εμφανίζεται στην
   πρώτη μεγάλου μήκους ταινία κινουμένων σχεδίων του Ουώλτ Ντίσνεϋ, Η
   Χιονάτη και οι επτά νάνοι παραγωγής του 1937, μεταγλωττισμένη σε πολλές
   γλώσσες, ανάμεσα τους και τα Ελληνικά.

   Ανακτήθηκε από
   "http://el.wikipedia.org/wiki/%CE%97_%CE%A7%CE%B9%CE%BF%CE%BD%CE%AC%CF%84%CE%B7_%CE%BA%CE%B1%CE%B9_%CE%BF%CE%B9_%CE%95%CF%80%CF%84%CE%AC_%CE%9D%CE%AC%CE%BD%CE%BF%CE%B9"
   Κατηγορίες: Παραμύθια | Κινούμενα σχέδια

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Български
     • Brezhoneg
     • Català
     • Česky
     • Dansk
     • Deutsch
     • Dolnoserbski
     • English
     • Esperanto
     • Español
     • Eesti
     • Euskara
     • فارسی
     • Suomi
     • Français
     • Galego
     • עברית
     • Magyar
     • Bahasa Indonesia
     • Íslenska
     • Italiano
     • 日本語
     • ქართული
     • 한국어
     • Latina
     • Bahasa Melayu
     • Nederlands
     • ‪Norsk (nynorsk)‬
     • ‪Norsk (bokmål)‬
     • Polski
     • Português
     • Runa Simi
     • Русский
     • Svenska
     • ไทย
     • Tagalog
     • Türkçe
     • Tiếng Việt
     • 中文

     • Τελευταία τροποποίηση 12:28, 10 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
