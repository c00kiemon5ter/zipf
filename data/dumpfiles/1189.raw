   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                    Ερρίκος Β' της Αγγλίας

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Ερρίκος Β' της Αγγλίας

   Ο Ερρίκος Β (Λε Μαν 5 Μαρτίου 1133 - 6 Ιουλίου
   1189) ήταν βασιλιάς της Αγγλίας (1154 - 1189),
   κόμης του Ανζού, δούκας της Ακουιτανίας,
   δούκας της Νορμανδίας και ο πρώτος
   βασιλιάς της Αγγλίας από την Ανδεγαυική
   δυναστεία των Πλανταγενετών, μιας
   δυναστείας που βασίλεψε στην Αγγλία επί
   3 αιώνες με 13 βασιλείς.

   Ήταν μεγαλύτερος γιος του Γοδεφρείδου
   Πλανταγενέτη κόμητος του Ανζού (γιου του
   Φούλκωνος βασιλιά των Ιεροσολύμων) και
   της Ματθίλδης (κόρης του βασιλιά της
   Αγγλίας Ερρίκου Α'). Τα παιδικά χρόνια
   του τα πέρασε στην Γαλλία με τον πατέρα
   του, ενώ στάλθηκε σε ηλικία 9 ετών για
   έναν χρόνο στην Αγγλία για εκπαίδευση.
   Σε ηλικία 16 ετών επισκέφτηκε για δεύτερη
   φορά την Αγγλία, προκειμένου να βοηθήσει
   την μητέρα του, Ματίλντα, στην
   προσπάθεια της να καταλάβει τον Αγγλικό
   θρόνο.

   Παντρεύτηκε σε ηλικία 19 ετών την κατά 13
   χρόνια μεγαλύτερη του Ελεονώρα της
   Ακουιτανίας, η οποία μόλις είχε χωρίσει
   από τον πρώτο σύζυγο της, βασιλιά της
   Γαλλίας Λουδοβίκο Ζ', και έκαναν 8 παιδιά.
   Μετά τον θάνατο του μεγαλύτερου
   Γουλιέλμου σε βρεφική ηλικία, διάδοχος
   του θρόνου κηρύχθηκε ο αμέσως
   μεγαλύτερος γιος του, Ερρίκος ο
   νεώτερος, που δεν θα κατορθώσει τελικά
   να πάρει τον θρόνο, καθώς πέθανε πριν από
   τον πατέρα του.

   Αφού ορίστηκε διάδοχος ο Ερρίκος, ο
   Ριχάρδος ανέλαβε τις κτήσεις της
   μητέρας του στην Ακουιτανία, ο
   Γοδεφρείδος την Βρεττάνη και ο
   μικρότερος Ιωάννης της Αγγλίας την
   Βρεττάνη. Ο Ερρίκος Β' είχε και πολλούς
   άλλους εξώγαμους γιους, που θα
   δημιουργήσουν πολλά προβλήματα
   αργότερα στους γιους του, Ριχάρδο και
   Ιωάννη, όταν αναλάβουν την βασιλεία,
   όπως ο Γοδεφρείδος, επίσκοπος του
   Λίνκολν. Γρήγορα ήρθε σε σύγκρουση με
   την σύζυγο του, Ελεονώρα, που ξεσήκωσε
   τους γιους τους κατά του πατέρα τους (1173).

   Πίνακας περιεχομένων

     * 1 Διάδοχος του βασιλιά της Αγγλίας
       Στεφάνου
     * 2 Επέμβαση στην Ιρλανδία
     * 3 Δολοφονία του Θωμά Μπέκετ
     * 4 Εμφύλιες διαμάχες με τους γιους του
     * 5 Κληρονόμοι
     * 6 Πηγές

[Επεξεργασία] Διάδοχος του βασιλιά της
Αγγλίας Στεφάνου

   Έγινε δημοφιλέστατος και αντικείμενο
   περιγραφών από όλους τους μεγάλους
   ιστορικούς της εποχής του όπως ο Τζον
   Χάρβεϋ, ο Πέτρος του Μπλουά και ο
   Γεράρδος της Ουαλίας. Περιγράφεται
   υγιέστατος, αθλητικός τύπος, με μεγάλη
   σωματική δύναμη, ακούραστος σε όλες τις
   δραστηριότητές του, με κόκκινα μαλλιά,
   μέτριο ανάστημα, μεγάλο στρογγυλό
   κεφάλι και σπινθηροβόλο βλέμμα. Ήταν
   επίσης και πολύ μορφωμένος, γνώστης όλων
   των νομοθεσιών και της Λατινικής
   γλώσσας, αλλά και γενναιόδωρος προς τους
   άπορους, στους οποίους έδινε το 1/10 των
   βασιλικών εισοδημάτων.

   Ο Γοδεφρείδος Πλανταγενέτης είχε
   πλούσια εδάφη λόγω της καλλιέργειας
   αμπελιών και ήταν ο ισχυρότερος
   υποτελής ηγεμονίσκος του βασιλιά της
   Γαλλίας Λουδοβίκου Ζ', ενώ ο Ερρίκος είχε
   ως τεράστιο πλεονέκτημα τα μητρικά του
   δικαιώματα στον Αγγλικό θρόνο. Ο γάμος
   του με την Ελεονώρα θα του εξασφαλίσει
   και τα πλούσια εδάφη της Ακουιτανίας.

   Οι φιλοδοξίες του για τον Αγγλικό θρόνο
   ήταν πάντοτε σταθερές. Τον Μάιο 1149 πήγε
   ξανά στην Αγγλία και στέφτηκε ιππότης
   από τον θείο του βασιλιά Δαυίδ Α' της
   Σκωτίας. Το 1153, λίγους μήνες μετά τον
   γάμο του, με δύναμη 3.000 αντρών και 140
   αλόγων πήγε στον βασιλιά της Αγγλίας
   Στέφανο, προκειμένου να διεκδικήσει τα
   δικαιώματά του στον θρόνο. Μετά από μια
   σειρά διαπραγματεύσεων, πέτυχε με τα
   δικαιώματα της μητέρας του Ματίλντας να
   καταστεί διάδοχος του Στεφάνου μετά τον
   θάνατό του με την Συνθήκη του
   Ουάλινγκφορντ. Ο Στέφανος της Αγγλίας
   πέθανε τον Οκτώβριο του 1154 και ο Ερρίκος
   στέφθηκε επίσημα ως Ερρίκος Β' στις 19
   Δεκεμβρίου 1154 "με την χάρη του Θεού
   βασιλιάς της Αγγλίας". Ήταν πλέον
   ισχυρότερος ηγεμόνας από τον πρώην
   κυρίαρχό του, βασιλιά της Γαλλίας.

[Επεξεργασία] Επέμβαση στην Ιρλανδία

   [IMG]
   [IMG]
   Ερρίκος Β' της Αγγλίας απεικονιζόμενος
   στο Cassell's History of England (1902)

   Αμέσως μετά τη στέψη του, έστειλε
   απεσταλμένους στον πάπα Αδριανό Δ',
   προκειμένου να του ζητήσει την άδεια για
   να καταλάβει την Ιρλανδία, που ήθελε να
   την κάνει αυτόνομο βασίλειο,
   τοποθετώντας ως ηγεμόνα τον μικρότερο
   αδελφό του, Γουλιέλμο. Ο Γουλιέλμος όμως
   πέθανε πρόωρα και ο Ερρίκος εγκατέλειψε
   προσωρινά τις προσπάθειες, αλλά η
   υπόθεση της Ιρλανδίας ήρθε ξανά στην
   επιφάνεια το 1166. Τότε ο Ντέρμοτ Μακ Μάρα,
   Ιρλανδός πρίγκηπας του Λέινστερ,
   ζητούσε να γίνει βασιλιάς της Ιρλανδίας
   με τη βοήθεια του Άγγλου βασιλιά. Ο
   Ερρίκος του πρόσφερε μια δύναμη ευγενών
   υπό τον Ουαλό Ριχάρδο του Κλαρ τον
   Ισχυρό, και ο Ντέρμοτ ως αντάλλαγμα
   έδωσε την κόρη του σύζυγο στον Ριχάρδο.

   Η συμφωνία όμως δεν έμεινε χωρίς
   ανταλλάγματα, αφού έφτασε ο ίδιος ο
   Ερρίκος Β' στην Ιρλανδία (1171),
   ανακηρύσσοντας τον εαυτό του κύριο της
   νήσου, αφού ο Ντέρμοτ στάθηκε προδότης
   των εντολών του. Πολλοί λόρδοι τον
   υποδέχθηκαν με μεγάλο ενθουσιασμό
   κηρύττοντας την υποταγή τους. Έμεινε
   στην Ιρλανδία 6 μήνες και δεν την
   επισκέφτηκε ποτέ ξανά στη ζωή του,
   ορίζοντας μόνο αργότερα σαν κυρίαρχο
   της τον μικρότερο γιο του, Ιωάννη.

   Αυτό ήταν η αρχή μιας συνεχούς επέμβασης
   της Αγγλίας στα Ιρλανδικά θέματα που θα
   διαρκέσει 800 ολόκληρα χρόνια. Η Σύνοδος
   του Κάσελ (1172) κήρυξε τον Καθολικισμό σαν
   την μόνη θρησκεία στην Ιρλανδία. Το 1174,
   μια επαναστατική κίνηση στην Σκωτία υπό
   τον βασιλιά τους, Γουλιέλμο τον Λέοντα,
   προωθήθηκε βόρεια, και μια Φλαμανδική
   αρμάδα ξεκίνησε από την Αγγλία. Η
   δυσάρεστη θέση που βρέθηκε ο Ερρίκος
   φάνηκε σαν θεϊκός οιωνός και ο Τόμας
   Μπέκετ τον κάλεσε να εξομολογηθεί.
   Τελικά κατόρθωσε να καταπνίξει το
   Σκωτικό κίνημα, αφού ο αρχηγός του
   Γουλιέλμος συνελήφθη κατά τη διάρκεια
   μάχης και οι στρατιώτες του έμειναν
   ακυβέρνητοι. Ο Ερρίκος Β΄ ήταν πια
   απόλυτος κυρίαρχος της Σκωτίας.

   Κατά τη διάρκεια της βασιλείας του
   προκατόχου του, Στέφανου, οι βαρόνοι
   στην Αγγλία είχαν αποκτήσει σημαντική
   δύναμη σε βάρος του Αγγλικού θρόνου. Ο
   Ερρίκος Β' ήθελε να επανακτήσει την ισχύ
   και αναμόρφωσε το νομοθετικό σύστημα
   της χώρας με την Ασσίζη του Κλαρεντόν,
   και επίσης καθιέρωσε την δίκη με
   ενόρκους, συμβολή τεράστιας σημασίας
   στο παγκόσμιο δικαστικό σύστημα.
   Έστειλε πταισματοδίκες να δικάζουν στο
   όνομά του, κάτι που δυσαρέστησε τους
   βαρόνους, καθώς μείωνε την εξουσία τους.

[Επεξεργασία] Δολοφονία του Θωμά Μπέκετ

   Κατά την παράδοση των Νορμανδών
   βασιλέων, ήθελε να έχει πλήρη έλεγχο
   στην εκκλησία και την εκκλησιαστική
   περιουσία. Το 1164 έθεσε 16 κανόνες, σύμφωνα
   με τους οποίους μειωνόταν η εξουσία των
   ιερέων και η επιρροή τους από τον Πάπα. Ο
   παλιός του φίλος, Τόμας Μπέκετ,
   αρχιεπίσκοπος του Καντέρμπουρι,
   αρνήθηκε να υπογράψει, αλλά ο
   πεισματώδης Ερρίκος τον κάλεσε
   προκειμένου να του επιβάλει τις απόψεις
   του, οπότε ο Μπέκετ κατέφυγε στην Γαλλία.
   Ο Αγγλικός λαός δεν έβλεπε με καλό μάτι
   τις επεμβάσεις του Ερρίκου στην
   εκκλησία, ενώ ο Πάπας αφόρισε όλους τους
   Βρετανούς (1170).

   Ο Μπέκετ επέστρεψε στην Αγγλία και μετά
   από νέα συνάντηση με τον βασιλιά χωρίς
   αποτέλεσμα ήρθε το μοιραίο τέλος του.
   Στις 29 Δεκεμβρίου 1170 τέσσερις βασιλικοί
   ιππότες παραμόνευαν τον επίσκοπο στον
   μητροπολιτικό ναό του Καντέρμπουρι και
   με αλλεπάλληλα χτυπήματα σκότωσαν τον
   αρχιεπίσκοπο. Περίλυπος ο βασιλιάς με
   την τροπή που πήραν τα πράγματα τα
   υπόλοιπα 20 χρόνια της ζωής του επιδόθηκε
   σε αλλεπάλληλες μετάνοιες, ενώ ο Μπέκετ
   στα μάτια του λαού πήρε τον τίτλο του
   χριστιανού μάρτυρα.

[Επεξεργασία] Εμφύλιες διαμάχες με τους
γιους του

   Το δεύτερο μεγάλο πρόβλημα που
   αντιμετώπισε ο Ερρίκος Β' ήταν η
   επανάσταση των γιων του εναντίον του.
   Ενώ είχε διανέμει το τεράστιο βασίλειό
   του στους τέσσερις γιους του, ξαφνικά το
   1173 άλλαξε γνώμη και αποφάσισε να ορίσει
   διάδοχο του τον μεγαλύτερο γιο του,
   Εδουάρδο, με τους άλλους γιους υποτελείς
   του. Ο πρώτος που αντέδρασε έντονα ήταν ο
   Ριχάρδος, που δεν δεχόταν με κανέναν
   τρόπο να τεθεί υπό τις διαταγές του
   αδελφού του, που τον θεωρούσε ίσο σε όλα.
   Ο Ερρίκος και ο Ριχάρδος ξεσηκώθηκαν
   κατά του Ερρίκου και έγιναν αντιπαθείς
   στον λαό λόγω της συμπεριφοράς τους στον
   πατέρα τους. Την πρώτη αυτή εξέγερση ο
   Ερρίκος την κατέστειλε εύκολα και ο
   Ριχάρδος έχασε τα δικαιώματα του
   μένοντας μόνο κόμης του Πουατού.

   Το 1182, οι τρεις μεγαλύτεροι γιοί του,
   Ερρίκος, Ριχάρδος και Γοδεφρείδος,
   συσπειρώθηκαν πάλι κατά του πατέρα τους
   με τη βοήθεια του βασιλιά της Γαλλίας
   Φιλίππου Β' Αυγούστου. Η κατάσταση ήταν
   τώρα πραγματικά σοβαρότερη και έμπαινε
   ο κίνδυνος εθνικού αιματοκυλίσματος. Η
   κατάσταση διορθώθηκε με τον πρόωρο
   θάνατο του μεγαλύτερου αδελφού, Ερρίκου
   (Ιούνιος 1183), η συμμαχία έσπασε και τα
   άλλα δύο αδέλφια επέστρεψαν στη γη τους.

   Η τελική μάχη δόθηκε το 1184, αυτή τη φορά
   ανάμεσα στα αδέλφια, καθώς ο Γοδεφρείδος
   της Βρεττάνης και ο μικρότερος, Ιωάννης
   της Ιρλανδίας, ήθελαν την Ακουιτανία,
   περιοχή που ο πατέρας τους είχε
   υποσχεθεί και στους δύο. Επιτέθηκαν και
   οι δύο στην Ακουιτανία, που κυβερνούσε ο
   Ριχάρδος, όμως αυτός με ένα στρατό που
   είχε εμπειρία 10 ετών κατάφερε να τους
   αποκρούσει.

   Το τελικό χτύπημα για τον Ερρίκο ήρθε με
   τη συμμαχία του γιου του, Ριχάρδου, με
   τον μεγάλο του αντίπαλο Φίλιππο Β'
   Αύγουστο, που έγινε αμέσως μόλις έμαθε ο
   Ριχάρδος ότι ο πατέρας του όρισε σαν
   διάδοχο του τον Ιωάννη αντί γι' αυτόν.
   Επιτέθηκαν στο Ανζού, κυρίευσαν την
   Τουραίνη και ολόκληρη την Γαλλική
   ενδοχώρα, τα στρατεύματα του Ερρίκου Β'
   ηττήθηκαν και ο Άγγλος βασιλιάς δήλωσε
   υποταγή στον Φίλιππο Αύγουστο και την
   πληρωμή φόρου υποτέλειας.
   Απογοητευμένος, άρρωστος και με βαριά
   κατάθλιψη, ο Ερρίκος Β΄ πέθανε σύντομα
   από μαρασμό στις 6 Ιουλίου 1189, λέγοντας
   λίγο πριν τον θάνατο του ότι οι νόμιμοι
   γιοι του ήταν στην πραγματικότητα "οι
   αληθινοί μπάσταρδοι".

[Επεξεργασία] Κληρονόμοι

   Με την σύζυγο του Ελεονώρα της
   Ακουιτανίας παιδιά του ήταν :

     * Ερρίκος ο Νεώτερος
     * Ματθίλδη της Αγγλίας
     * Ριχάρδος ο Λεοντόκαρδος
     * Γοδεφρείδος Β' της Βρεττάνης
     * Ελεονώρα της Αγγλίας
     * Ιωάννα της Αγγλίας
     * Ιωάννης της Αγγλίας

[Επεξεργασία] Πηγές

     * Robert Bartlett, England Under The Norman and Angevin Kings 1075-1225
       (2000)
     * Richard Barber, The Devil's Crown: A History of Henry II and His Sons
       (Conshohocken, PA, 1996)
     * J. Boussard, Le government d'Henry II Plantagênêt (Paris, 1956)
     * John D. Hosler Henry II: A Medieval Soldier at War, 1147–1189
       (History of Warfare; 44).Leiden: Brill Academic Publishers, 2007
     * W.L. Warren, Henry II (London, 1973)
     * John Harvey, "The Plantagenets"

   Προκάτοχος:  Βασιλιάς της      Διάδοχος:
      Στέφανος        Αγγλίας          Ριχάρδος ο
   της Αγγλίας        1154–1189        Λεοντόκαρδος

                      Στο άρθρο αυτό έχει
                      ενσωματωθεί κείμενο από το
                      άρθρο Henry II of England της
   Wikipedia-logo.png Αγγλόγλωσσης Βικιπαίδειας, η
                      οποία διανέμεται υπό την GNU FDL
                      και την CC-BY-SA 3.0.
                      (ιστορικό/συντάκτες).

   Ανακτήθηκε από
   "http://el.wikipedia.org/wiki/%CE%95%CF%81%CF%81%CE%AF%CE%BA%CE%BF%CF%82_%CE%92%27_%CF%84%CE%B7%CF%82_%CE%91%CE%B3%CE%B3%CE%BB%CE%AF%CE%B1%CF%82"
   Κατηγορίες: Βασιλείς της Αγγλίας | Οίκος
   των Πλανταγενετών | Κόμητες του Πουατιέ |
   Δούκες της Νορμανδίας | Δούκες της
   Ακουιτανίας | Δούκες της Γασκωνίας |
   Κόμητες του Μαιν | Κόμητες του Ανζού

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Afrikaans
     * Aragonés
     * العربية
     * Български
     * Brezhoneg
     * Bosanski
     * Català
     * Česky
     * Cymraeg
     * Dansk
     * Deutsch
     * English
     * Esperanto
     * Español
     * Eesti
     * Euskara
     * فارسی
     * Suomi
     * Français
     * Gaeilge
     * Galego
     * עברית
     * Hrvatski
     * Magyar
     * Bahasa Indonesia
     * Íslenska
     * Italiano
     * 日本語
     * ქართული
     * 한국어
     * Latina
     * Latviešu
     * मराठी
     * Plattdüütsch
     * Nederlands
     * ‪Norsk (bokmål)‬
     * Polski
     * Português
     * Română
     * Русский
     * Simple English
     * Slovenčina
     * Slovenščina
     * Српски / Srpski
     * Svenska
     * ไทย
     * Tagalog
     * Українська
     * 中文

     * Τελευταία τροποποίηση 06:14, 29
       Σεπτεμβρίου 2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
