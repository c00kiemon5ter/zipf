   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                               Τσαρλς Μπουκόφσκι

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Ο Μπουκόφσκι στο σπίτι του στο Σαν Πέντρο το 1990, με τους συγγραφείς Mary
   Ann Swissler και Mat Gleason.

   Ο Χένρι Τσαρλς Μπουκόφσκι (Henry Charles Bukowski, 16 Αυγούστου 1920 — 9
   Μαρτίου 1994) ήταν ένας Αμερικανός ποιητής και συγγραφέας, που έζησε
   κυρίως στο Λος Άντζελες της Αμερικής. Έγραψε πάνω από 50 βιβλία, καθώς και
   πολλά μικρότερα κομμάτια, και έχει αναγνωριστεί ως πολύ σημαντικός για το
   είδος του, ενώ συχνά αναφέρεται από πολλούς συγγραφείς και ποιητές ως
   μεγάλη επιρροή.

   Πίνακας περιεχομένων

     • 1 Η Ζωή του

          • 1.1 Τα παιδικά και τα σχολικά του χρόνια
          • 1.2 Μια περίοδος ασωτίας
          • 1.3 Ένας μεγάλος συγγραφέας γεννιέται
          • 1.4 100$ Για μια ζωή

     • 2 Το Έργο του

          • 2.1 Επιρροές
          • 2.2 Θεματολογία
          • 2.3 Κριτική

     • 3 Βιβλιογραφία
     • 4 Ελληνικές μεταφράσεις
     • 5 Ταινίες
     • 6 Σημειώσεις
     • 7 Εξωτερικοί Σύνδεσμοι

[Επεξεργασία] Η Ζωή του

  [Επεξεργασία] Τα παιδικά και τα σχολικά του χρόνια

   [IMG]
   [IMG]
   το Λος Άντζελες της Καλιφόρνιας

   Ο Τσαρλς Μπουκόφσκι γεννήθηκε στις 16 Αυγούστου του 1920, στη γερμανική
   πόλη Άντερναχ (Andernach). H μητέρα του ήταν Γερμανίδα και ο πατέρας του
   ένας Πολωνο-Αμερικάνος στρατιώτης, ο οποίος ήταν μέρος της στρατιωτικής
   δύναμης που είχε μείνει στη Γερμανία μετά τον 1ο Παγκόσμιο Πόλεμο. Η
   οικογένεια μετανάστευσε στο Λος Άντζελες, όταν ο Τσαρλς ήταν μόλις δύο
   ετών, ένα μέρος που τον επηρέασε πάρα πολύ στα γραπτά του.

   O πατέρας του Τσαρλς αναφέρεται συχνά κι από τον ίδιο ως αρκετά βίαιος και
   κλειστόμυαλος άνθρωπος. Προσπαθούσε να είναι απόλυτα νομοταγής, και
   άποπειράθηκε να εμφυτεύσει στον γιο του τα δικά του ιδανικά, ώστε εκείνος
   να γίνει ένα παραγωγικό και ωφέλιμο μέλος της κοινωνίας. Συχνά ήταν
   άνεργος και έβγαζε τον πόνο και την αγωνία του πάνω στον Τσαρλς, δέρνοντάς
   τον επανειλημμένα μέχρι τα δέκα του χρόνια. Το αποτέλεσμα ήταν ο
   Μπουκόφσκι να αρχίσει να νιώθει την εγκατάλειψη και την απομόνωση, και να
   μένει συνειδητά άπραγος με την έννοια της εναντίωσης, όχι μόνο απέναντι
   στον πατέρα του, αλλά και σε ολόκληρη την κοινωνία. Ο πατέρας του Τσαρλς
   τον επηρέασε πάρα πολύ στη ζωή του αλλά και στα γραπτά του. Είναι βασικός
   χαρακτήρας στη θεματολογία του, και γράφει γι' αυτόν ακόμα και στα
   τελευταία του ποιήματα στο κρεβάτι ενός νοσοκομείου, λίγο πριν πεθάνει.

   Κατά τα σχολικά του χρόνια, ο Μπουκόφσκι διάβασε πολύ. Όταν αποφοίτησε,
   γράφτηκε στο κολέγιο του Λος Άντζελες για να σπουδάσει δημοσιογραφία και
   λογοτεχνία, ώστε να γίνει συγγραφέας. Ένα χρόνο μετά, η μητέρα του έγινε
   έξαλλη όταν ανακάλυψε κάποια κείμενά του, με τα οποία και τάισε τη μηχανή
   κουρέματος του γκαζόν. Ο Μπουκόφσκι έφυγε από το σπίτι του και έζησε σαν
   αλήτης ταξιδεύοντας προς την Ατλάντα. Εκεί έμεινε σε μια παράγκα όπου
   τρεφόταν καθημερινά με σοκολάτες. Αναγκάστηκε να γυρίσει, όμως, κάποια
   στιγμή σπίτι του, κάτι που θα έκανε συχνά τα επόμενα χρόνια όταν δε θα
   είχε πουθενά αλλού να πάει.

  [Επεξεργασία] Μια περίοδος ασωτίας

   Όταν η Αμερική πήρε μέρος ενεργά στον 2ο Παγκόσμιο Πόλεμο, οι φίλοι του
   και κυρίως ο πατέρας του, τον πίεσαν να καταταγεί στο στρατό. Ο Μπουκόφσκι
   δεν ένιωθε πως ήθελε να πάει στον πόλεμο, κι έτσι ξεκίνησε μια ζωή
   περιφερόμενου άστεγου. Τον Αύγουστο του 1944 κρίθηκε ακατάλληλος για να
   εκτίσει τη στρατιωτική του θητεία^[1] και αργότερα κατέληξε για λίγο καιρό
   στη Νέα Υόρκη, όπου την περίοδο του πολέμου και σε ηλικία 24 ετών,
   δημοσίευσε το πρώτο του διήγημα "Aftermath of a Lengthy Rejection Slip"
   στο περιοδικό Story Magazine. Η Νέα Υόρκη δεν τον κέρδισε, όμως, και
   σύντομα έφυγε για πιο φιλόξενα μέρη.

   Δυο χρόνια αργότερα,άλλο ένα διήγημά του, το "20 Tanks From Kasseldown",
   θα δημοσιευθεί στο Portfolio IΙΙ. Ο Μπουκόφσκι απογοητεύτηκε από τη αργή
   διαδικασία εκδόσεων των έργων του, και σταμάτησε το γράψιμο για περίπου
   μία δεκαετία. Έζησε σε διάφορες πόλεις των Η.Π.Α, αλλά κυρίως στο Λος
   Άντζελες. Την περίοδο αυτή, έκανε μια σειρά από απίθανες και περίεργες
   δουλειές, ενώ κοιμόταν σε φτηνά, ενοικιαζόμενα δωμάτια. Στις αρχές της
   δεκαετίας του '50, έπιασε προσωρινά δουλειά στο ταχυδρομείο ως ταχυδρόμος,
   αλλά την παράτησε μέσα σε λιγότερο από δύο χρόνια. Το 1955 μπήκε
   αιμορραγώντας εσπευσμένα στο νοσοκομείο απόρων, έχοντας "κερδίσει" ένα
   έλκος στομάχου, που παρά λίγο να τον σκοτώσει.

  [Επεξεργασία] Ένας μεγάλος συγγραφέας γεννιέται

   Όταν βγήκε από το νοσοκομείο, ο Μπουκόφσκι ξεκίνησε να γράφει ποίηση. Αν
   και εξελίχθηκε σε έναν από τους πιο αυθεντικούς και με σημαντικότατη
   επιρροή μεταπολεμικούς ποιητές, ο Μπουκόφσκι δεν έτυχε αναγνώρισης στην
   Αμερική, ούτε σε μεγάλα περιοδικά, ούτε στην ακαδημία. To 1957 παντρεύτηκε
   την Μπάρμπαρα Φράι (Barbara Frye), η οποία εξέδιδε το ποιητικό περιοδικό
   Harlequin και άρχισε να δημοσιεύει δουλειές του Μπουκόφσκι. Ο γάμος τους
   κράτησε περίπου δύο χρόνια. Μετά το διαζύγιο, ο Μπουκόφσκι ξαναγύρισε στο
   πιοτό, στην ποίηση, αλλά και στο ταχυδρομείο ως ταμίας, μια θέση την οποία
   κράτησε για πάνω από δώδεκα χρόνια.

   Η πρώτη του ποιητική συλλογή "Flower, Fist and Bestial Wail" εκδόθηκε το
   1959 σε ένα φυλλαδιάκι σε 200 αντίτυπα. Λίγο αργότερα, ο Jon Edgar Webb ο
   οποίος εξέδιδε το περιοδικό "The Outsider", εντυπωσιάστηκε από τα ποιήματα
   του Μπουκόφσκι και άρχισε να δημοσιεύει δουλειές του. Αφιέρωσε ένα
   ολόκληρο τεύχος στον Μπουκόφσκι με τίτλο "Outsider of the Year", και
   τελικά αποφάσισε να εκδόσει μια συλλογή της ποίησης του Μπουκόφσκι. Ο
   Μπουκόφσκι άρχισε να αποκτά φήμη σε underground περιοδικά και εφημερίδες,
   ενώ ξεκίνησε και μια στήλη στην εφημερίδα "Open City" του Λος Άντζελες, με
   το όνομα "Σημειώσεις ενός πορνόγερου" ("Notes of a Dirty Old Man"). Τα
   κείμενα της στήλης αυτής εκδόθηκαν αργότερα σε ξεχωριστό βιβλίο.

   Ο Μπουκόφσκι απέκτησε μεγάλη φήμη στο εξωτερικό, και κυρίως στη Γερμανία,
   όπου μέχρι τα τέλη της δεκαετίας του '70, ήταν ο πιο πετυχημένος
   Αμερικανός συγγραφέας εκεί. Φήμη απέκτησε ακόμη στη Γαλλία, αλλά και σε
   άλλα μέρη της Ευρώπης, όχι όμως και στις Η.Π.Α., όπου το κοινό δεν τον
   αποδέχθηκε, εκτός από ένα περιορισμένο αριθμό φανατικών οπαδών του. Ο
   ίδιος ο Μπουκόφσκι φερόταν προκλητικά, και βοήθησε να γίνει το όνομά του
   διαβόητο, προκαλώντας συνεχώς αρνητικές κριτικές εναντίον του.

  [Επεξεργασία] 100$ Για μια ζωή

   Το 1969, ο Τζον Μάρτιν (John Martin), εκδότης των Black Sparrow Press,
   δίνει 100$ το μήνα στον Μπουκόφσκι για το υπόλοιπο της ζωής του, ώστε να
   ασχοληθεί μόνο με τη συγγραφή. Ο Τσαρλς παραιτείται σε ηλικία 49 ετών από
   το ταχυδρομείο για να αφοσιωθεί στο γράψιμο. Όπως εξήγησε κι ο ίδιος
   αργότερα σε ένα γράμμα: "Έχω μία από τις δύο επιλογές -- να παραμείνω στο
   ταχυδρομείο και να τρελαθώ... ή να μείνω εκεί έξω, να το παίξω συγγραφέας
   και να πεθάνω της πείνας. Αποφάσισα να πεθάνω της πείνας.". Σε λιγότερο
   από ένα μήνα, έγραψε το πρώτο του βιβλίο που ήταν το Ταχυδρομείο (Post
   Office), το οποίο εκδόθηκε το 1971.

   Το 1976 ο Μπουκόφσκι γνώρισε την Λίντα (Linda Lee Beighle), ιδιοκτήτρια
   ενός εστιατόριου. Δυο χρόνια αργότερα, το ζευγάρι μετακόμισε από την
   περιοχή του ανατολικού Χόλλυγουντ όπου ο Μπουκόφσκι είχε ζήσει τα
   περισσότερα χρόνια της ζωής του, στην κοινότητα του San Pedro, τη
   νοτιότερη περιοχή του Λος Άντζελες. Παντρεύτηκαν το 1985.

   Ο Τσαρλς Μπουκόφσκι, πέθανε από λευχαιμία στις 9 Μαρτίου 1994, στο San
   Pedro της California, στην ηλικία των 73 ετών, λίγο καιρό αφότου είχε
   τελειώσει το τελευταίο του βιβλίο "Αστυνομικό" (Pulp). Πάνω στον τάφο του
   είναι γραμμένες οι λέξεις "Μην Προσπαθείς" (Don't Try). Σύμφωνα με τη
   γυναίκα του, το νόημα των παραπάνω λέξεων έχει να κάνει με τις παρακάτω
   φράσεις: "Εάν σπαταλάς όλη σου την ώρα προσπαθώντας, τότε το μόνο που
   πράττεις είναι να προσπαθείς. Γι' αυτό μην προσπαθείς. Πράξε" ("If you
   spend all your time trying, then all you're doing is trying. So don't try.
   Just do").

[Επεξεργασία] Το Έργο του

   O Μπουκόφσκι έκανε τα πρώτα του βήματα μέσα από μικρά περιοδικά στα τέλη
   του '50, και συνέχισε κατ' αυτόν τον τρόπο μέχρι τις αρχές του '90. Τα
   ποιήματα και τα διηγήματά του εκδόδηκαν αργότερα από τις Black Sparrow
   Press, σαν συλλογικοί τόμοι της δουλειάς του. Ήταν πραγματικά ένας πολύ
   παραγωγικός συγγραφέας. Έγραψε χιλιάδες ποιήματα, εκατοντάδες διηγήματα
   και έξι μυθιστορήματα, με αποτέλεσμα να εκδοθούν πάνω από 50 βιβλία του.
   Ακόμα και τώρα, 10 χρόνια μετά το θάνατό του, συνεχίζουν και εκδίδονται
   βιβλία του με ανέκδοτο υλικό.

  [Επεξεργασία] Επιρροές

   Σημαντική επιρροή στο έργο του άσκησαν οι Άντον Τσέχοφ (Anton Chekhov),
   Knut Hamsun, Έρνεστ Χέμινγουεϊ (Ernest Hemingway), Τζον Φέιντ (John
   Fante), Λουί-Φερντινάντ Σελίν (Louis-Ferdinand Céline), Φιοντόρ
   Ντοστογιέφσκι (Fyodor Dostoyevsky), D.H. Lawrence και άλλοι, στους οποίους
   και αναφερόταν συχνά. Πολύ μεγάλη επιροή είχε επίσης πάνω του και το Λος
   Άντζελες, και ήταν ένα από τα αγαπημένα του θέματα. Σε μια συνέντευξη που
   έδωσε το 1974, είχε πει χαρακτηριστικά: "Μένεις σε μια πόλη όλη σου τη
   ζωή, και καταλήγεις να ξέρεις κάθε δρόμο. Γνωρίζεις ολόκληρο το χωροταξικό
   σχέδιο της πόλης. Έχεις μια εικόνα του που βρίσκεσαι. ... Από τότε που
   μεγάλωσα στο Λ.Α., είχα πάντα τη γεωγραφική και πνευματική αίσθηση ότι
   ήμουν εδώ. Είχα αρκετό χρόνο να μάθω την πόλη. Δεν μπορώ να δω άλλο μέρος
   εκτός από το Λ.Α."

  [Επεξεργασία] Θεματολογία

   Τα έργα του Τσαρλς Μπουκόφσκι είναι στην συντριπτική τους πλειοψηφία
   αυτοβιογραφικά, αν και ακόμη κι αυτά, περιέχουν αρκετά φανταστικά
   στοιχεία. Έχοντας ζήσει περίπου μια δεκαετία στο περιθώριο, μέσα από
   απορία, αλκοολισμό και συνεχείς καβγάδες, συνέλεξε ένα τεράστιο ποσό
   εμπειριών, τις οποίες και άρχισε να αποτυπώνει σιγά σιγά στα γραπτά του. Η
   φιγούρα του πατέρα του φαίνεται πως τον καταδιώκει συνεχώς, αποτυπώνοντας
   άλλοτε μίσος και αηδία προς το πρόσωπό του, κι άλλοτε μια ανθρώπινη
   κατανόηση, αναγνωρίζοντας τις συνθήκες που δημιούργησαν την προσωπικότητα
   του πατέρα του.

   Η εγκατάλειψη, ο πόνος, η φτώχεια, η απελπισία, εκφράζονται όλα μέσω των
   πρώιμων έργων του Μπουκόφσκι. Οι άνθρωποι που καταστράφηκαν επειδή δεν
   τους δόθηκε μια ευκαιρία, ή επειδή απλά δεν μπορούσαν να κάνουν κάτι
   καλύτερο στις ζωές τους. Αλκοολικοί, άστεγοι, πόρνες, άνθρωποι που ζουν
   την κάθε στιγμή, χωρίς να περιμένουν τίποτα από το αύριο. Ο Μπουκόφσκι
   κατάφερε να διεισδύσει στις ψυχές αυτών των ανθρώπων, και να παρουσιάσει
   τα ταλέντα τους, τις προσωπικότητές τους, την ανθρωπιά τους. Με τρόπο
   λυρικό και όχι επιθετικό, κατακρίνει τους πολιτικούς, τους στρατιωτικούς
   και τον πόλεμο, το αμερικάνικο όνειρο και ολόκληρη την κοινωνία. Μετά τη
   σχετική αναγνώρισή του και την εξέλιξη της κοινωνικής του κατάστασης, ο
   Μπουκόφσκι αλλάζει λίγο και τη θεματολογία του. Παύει να μιλά μόνο για
   ιστορίες χαμένων ανθρώπων. Συναναστρεφόμενος με διαφορετικούς ανθρώπους,
   διανθίζει τα έργα του με σαρκαστικά σχόλια για την καινούρια του ζωή,
   ωριμάζοντας και μαλακώνοντας λίγο το ύφος του.

  [Επεξεργασία] Κριτική

   Από τη στιγμή του θανάτου του, ο Μπουκόφσκι έχει γίνει θέμα πάμπολλων
   άρθρων κριτικής απέναντι στη ζωή και το έργο του. Αν και αγαπήθηκε από
   πολλούς απλούς ανθρώπους και έγινε σύμβολο για ανθρώπους με ανικανότητες ή
   προβλήματα αλκοολισμού, οι ακαδημαϊκοί κριτικοί έχουν δώσει ελάχιστη
   σημασία στα γραπτά του. Θεωρείται όμως από πολλούς ως ένας πολύ σπουδαίος
   ποιητής, με μεγάλη επιρορή. Οι Ζαν Ζενέ (Jean Genet) και Ζαν-Πολ Σαρτρ
   (Jean-Paul Sartre) τον είχαν χαρακτηρίσει ως τoν "μεγαλύτερο ποιητή" της
   Άμερικής.

[Επεξεργασία] Βιβλιογραφία

   Σε παρένθεση και με έντονη γραφή εμφανίζεται ο ελληνικός τίτλος του έργου,
   εφ' όσον έχει εκδοθεί

     • Flower, Fist and Bestial Wail (1960)
     • Longshot Pomes for Broke Players (1962)
     • Run with the Hunted (1962)
     • It Catches My Heart in Its Hand (1963)
     • Grip the walls (1964)
     • Cold Dogs in the Courtyard (1965)
     • Confessions of a Man Insane Enough to Live with Beasts (1965)
     • Crucifix in a Deathhand (1965)
     • All the Assholes in the World and Mine (1966)
     • The Genius of the Crowd (1966)
     • Night's work (1966)
     • At Terror Street and Agony Way (1968)
     • Poems Written Before Jumping out of an 8 Story Window (1968)
     • A Bukowski Sampler (1969)
     • Days Run Away Like Wild Horses Over the Hills (1969)
     • If we take (1969)
     • Notes of a Dirty Old Man (1969) --- (Σημειώσεις ενός Πορνόγερου Ι και
       ΙΙ)
     • Another Academy (1970)
     • Fire Station (1970)
     • Post Office (1971) --- ( Το Ταχυδρομείο )
     • Erections, Ejaculations, Exhibitions and General Tales of Ordinary
       Madness (1972) --- (Ερωτικές Ιστορίες Καθημερινής Τρέλας)
     • Me and your sometimes love poems (1972)
     • Mockingbird, Wish Me Luck (1972)
     • South of No North (1973) --- (Ιστορίες μιας Θαμμένης Ζωής)
     • Burning in Water Drowning in Flame: Selected Poems 1955-1973 (1974)
     • 55 beds in the same direction (1974)
     • Factotum (1975) --- (Άνθρωπος για Όλες τις Δουλειές)
     • The Last Poem & Tough Company (1976)
     • Scarlet (1976)
     • Art (1977)
     • Love is a Dog from Hell (1977)
     • Legs, Hips and Behind (1978)
     • Women (1978) --- (Γυναίκες)
     • You Kissed Lilly (1978)
     • A Love Poem (1979)
     • Play the Piano Drunk Like a Percussion Instrument Until the Fingers
       Begin to Bleed a Bit (1979)
     • Shakespeare Never Did This (1979)
     • Dangling in the Tournefortia (1981)
     • Ham on Rye (1982) --- (Τοστ Ζαμπόν)
     • Horsemeat (1982)
     • The Last Generation (1982)
     • Bring Me Your Love (illustrated by Robert Crumb) (1983)
     • The Bukowski/Purdy Letters (1983)
     • Hot Water Music (1983) --- (Πόλη των Αγγέλων) και (Βρώμικος Κόσμος)
     • Sparks (1983)
     • Going Modern (1984)
     • Horses Don't Bet on People and Neither Do I (1984)
     • One For The Old Boy (1984)
     • There's No Business (illustrated by Robert Crumb) (1984)
     • War All the Time: Poems 1981-1984 (1984)
     • Alone In A Time Of Armies (1985)
     • The Day it Snowed in L.A. (1986)
     • Gold In Your Eye (1986)
     • Relentless As The Tarantula (1986)
     • The Wedding (1986)
     • You Get So Alone at Times It Just Makes Sense (1986)
     • Luck (1987)
     • The Movie "Barfly" (1987)
     • Beauti-Ful (1988)
     • The Movie Critics (1988)
     • Roominghouse Madrigals: Early Selected Poems 1946-1966 (1988)
     • Hollywood (1989) --- (Ηollywood)
     • If You Let Them Kill You They Will (1989)
     • Red (1989)
     • We Ain't Got No Money Honey (1989)
     • Darkness & Ice (1990)
     • Not Quite Bernadette (1990)
     • Septuagenarian Stew: Stories and Poems (1990)
     • This (1990)
     • In The Morning And At Night (1991)
     • In The Shadow Of The Rose (1991)
     • People Poems (1991)
     • Last Night of the Earth Poems (1992)
     • Now (1992)
     • Three Poems (1992)
     • Between The Earthquake (1993)
     • Run with the Hunted: A Charles Bukowski Reader (1993)
     • Screams from the Balcony: Selected Letters 1960-1970 (1993)
     • Those Marvelous Lunches (1993)
     • Pulp (1994) --- (Αστυνομικό)
     • Confession Of A Coward (1995)
     • Heat Wave (1995)
     • Living on Luck: Selected Letters 1960s-1970s, Volume 2 (1995)
     • Shakespeare Never Did This (augmented edition) (1995)
     • Betting on the Muse: Poems & Stories (1996)
     • The Laughing Heart (1996)
     • Bone Palace Ballet (1997)
     • A New War (1997)
     • The Captain Is Out to Lunch and the Sailors Have Taken Over the Ship
       (1998)
     • To Lean Back Into It (1998)
     • Reach for the Sun: Selected Letters 1978-1994, Volume 3 (1999)
     • The Singer (1999)
     • What Matters Most Is How Well You Walk Through the Fire (1999)
     • Open All Night (2000)
     • Popcorn In The Dark (2000)
     • Beerspit Night and Cursing: The Correspondence of Charles Bukowski and
       Sheri Martinelli 1960-1967 (2001)
     • The night torn mad with footsteps (2001)
     • Pink Silks (2001)
     • The Simple Truth (2002)
     • Sifting Through The Madness for the Word, The Line, The Way: New Poems
       (2003) --- (Να Περιφέρεσαι στην Τρέλα)
     • as Buddha smiles (2004)
     • The Flash of Lightning Behind the Mountain: New Poems (2004) --- (Η
       Λάμψη της Αστραπής Πίσω από το Βουνό)
     • Slouching Toward Nirvana (2005)
     • Come On In!: New Poems (2006)

[Επεξεργασία] Ελληνικές μεταφράσεις

     • Ποιήματα καί πεζά, μετάφραση Ἀλίκη Γιατράκου-Fossi, Αθήνα: Πρόσπερος,
       1979.
     • Ἄνθρωπος γιά ὄλες τίς δουλειές, Ἀθήνα: Ὀδυσσέας, 1981.
     • Γυναίκες, μετάφραση Χρύσα Τσαλικίδου, Αθήνα: Οδυσσέας, 1981.
     • Ταχυδρομεῖο, μετάφραση Έφη Φρυδά, Ἀθήνα: Ὀδυσσέας, 1982.
     • Ἱστορίες μιᾶς θαμμένης ζωῆς μετάφραση Έφη Φρυδά, Ἀθήνα: Ὀδυσσέας,
       1982.
     • Σημειώσεις ενός πορνόγερου μετάφραση Τέο Ρόμβος, Απόπειρα, 1984.
     • Σημειώσεις ενός πορνόγερου, μετάφραση Ντίνα Σώτηρα, Απόπειρα, 1984.
     • Η αγάπη είναι ένας σκύλος απ' τήν κόλαση: Ποίηση 1960-1980, επιλογή -
       μετάφραση Γιώργος Μπλάνας, Απόπειρα, 1986.
     • Υπεραστικό μεθύσι, μετάφραση Γιώργος Μπλάνας, Αθήνα: Απόπειρα, 1987.
     • Υπεραστικό μεθύσι, επιλογή - μετάφραση Γιώργος Μπλάνας, Απόπειρα,
       1987.
     • Βρώμικος κόσμος, μετάφραση Έφη Καλλιφατίδη και Γιώργος Μπλάνας, Αθήνα:
       Απόπειρα, 1988.

[Επεξεργασία] Ταινίες

     • Μπουκόφσκι Bukowski (1973) - ένα ντοκιμαντέρ διάρκειας μιας ώρας με
       παραγωγό τον Taylor Hackford για την εκπαιδευτική τηλεόραση KCET στο
       Λος Άντζελες (κέρδισε το Silver Reel Award στο San Francisco Film
       Festival).
     • Ιστορίες Καθημερινής Τρέλας (Tales of Ordinary Madness) (1981) - ο Ben
       Gazzara παίζει τον Charles Serking, ένα χαρακτήρα χαλαρά συνδεδεμένο
       με τον αυτοβιογραφικό χαρακτήρα του Μπουκόφσκι, Χένρι Τσινάσκι (Henry
       Chinaski). Η αργή και δύσκαμπτη ταινία δεν είχε ποτέ απήχηση, και ο
       Μπουκόφσκι - αν και ήταν φίλος με τον Gazzara - κακολόγησε την
       ερμηνεία του ηθοποιού.
     • H ταινία Barfly (1987) με πρωταγωνιστή τον Μίκι Ρουρκ και γραμμένο από
       τον ίδιο τον Μπουκόφσκι, βασιζόταν στη ζωή του, με το βασικό χαρακτήρα
       να είναι το alter-ego του, Χένρι Τσινάσκι. Το μυθιστόρημα Hollywood
       βασίστηκε στις δοκιμασίες της κατασκευής της ταινίας.
     • Τον ίδιο χρόνο όπου το Barfly έκανε ντεμπούτο (1987), βγήκε και η
       βελγική ταινία "Τρελή Αγάπη" (Crazy Love), σκηνοθετημένη από τον
       Dominique Deruddere. Βασισμένη στο διήγημα του Μπουκόφσκι, The
       Copulating Mermaid of Venice, California, και σε κομάτια του "Τοστ
       Ζαμπόν" (Ham on Rye), η ταινία εξιστορεί τη ζωή ενός άντρα,
       προβάλλοντας τρεις διαφορετικές βραδιές διασκορπισμένες μέσα σε 20
       χρόνια. Η Τρελή Αγάπη μνημονεύτηκε από τον Μπουκόφσκι ως η αγαπημένη
       του κινηματογραφική διασκευή δουλειάς του.
     • To 1988, ο Γάλλος σκηνοθέτης Patrick Bouchitey σκηνοθέτησε την ταινία
       μικρού μήκους Lune Froide (Ελληνικός τίτλος: Κρύο Φεγγάρι). Η ιστορία
       είναι μια ερμηνεία του διηγήματος The Copulating Mermaid of Venice,
       California. Προσαρμόστηκε έπειτα σε μια μεγαλύτερη έκδοση το 1991, με
       τον ίδιο τίτλο, αλλά και περιλαμβάνοντας αυτή τη φορά κομμάτια από το
       βιβλίο Ερωτικές Ιστορίες Καθημερινής Τρέλας.
     • Ένα ντοκιμαντέρ με τον τίτλο Bukowski: Born Into This βγήκε στους
       αμερικανικούς κινηματογράφους στις 9 Ιουλίου, 2004, με γενικά καλές
       κριτικές. Ο ηθοποιός Σον Πεν όπως και οι μουσικοί Τομ Γουέιτς και
       Μπόνο, φίλοι και θαυμαστές του Μπουκόφσκι, εμφανίζονται στην ταινία.
     • Μια διασκευή του μυθιστορήματος, "Άνθρωπος για Όλες τις Δουλειές"
       Factotum, γυρίστηκε στη Μινεσότα το 2004. Σκηνοθετήθηκε από τον Bent
       Hamer, και ο Matt Dillon παίζει το ρόλο του Χένρι Τσινάσκι.
     • Μια διασκευή του διηγήματος του Μπουκόφσκι, Bring Me Your Love,
       γυρίστηκε στη Νέα Υόρκη το 2006. Σκηνοθετήθηκε από τον ανεξάρτητο
       φιλμοπαραγωγό Gui Teixeira.

[Επεξεργασία] Σημειώσεις

    1. ↑ Έγγραφο του FBI, ανακτήθηκε 20 Οκτωβρίου 2006 από
       http://bukowski.net/

[Επεξεργασία] Εξωτερικοί Σύνδεσμοι

   Wikiquote logo
   Στα Βικιφθέγματα υπάρχει υλικό σχετικό με το άρθρο:
   Τσαρλς Μπουκόφσκι

     • Αναλυτική βάση δεδομένων του έργου του Μπουκόφσκι
     • Μια εισαγωγή στον Τσαρλς Μπουκόφσκι
     • Η σελίδα των μπητ για τον Τσαρλς Μπουκόφσκι
     • The Buk - Μια σύνοψη του Μπουκόφσκι
     • Bukowski.org.ua - πρόζα και ποιήματα

   Ανακτήθηκε από
   "http://el.wikipedia.org/wiki/%CE%A4%CF%83%CE%B1%CF%81%CE%BB%CF%82_%CE%9C%CF%80%CE%BF%CF%85%CE%BA%CF%8C%CF%86%CF%83%CE%BA%CE%B9"
   Κατηγορίες: Αμερικανοί λογοτέχνες | Αμερικανοί ποιητές | Αμερικανοί
   συγγραφείς | Γεννήσεις το 1920 | Θάνατοι το 1994

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Беларуская
     • Български
     • Català
     • Česky
     • Dansk
     • Deutsch
     • English
     • Esperanto
     • Español
     • Eesti
     • Euskara
     • فارسی
     • Suomi
     • Føroyskt
     • Français
     • Frysk
     • Galego
     • עברית
     • Hrvatski
     • Magyar
     • Bahasa Indonesia
     • Italiano
     • 日本語
     • 한국어
     • Kurdî
     • Lietuvių
     • Македонски
     • Nederlands
     • ‪Norsk (bokmål)‬
     • Polski
     • Português
     • Română
     • Русский
     • Slovenčina
     • Slovenščina
     • Shqip
     • Српски / Srpski
     • Svenska
     • ไทย
     • Türkçe
     • Українська
     • 中文

     • Τελευταία τροποποίηση 23:37, 30 Αυγούστου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
