   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                               Πρίγκηπος

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 40°51′28″N 29°07′12″E﻿ /
   ﻿40.85778, 29.12

   [IMG]
   [IMG]
   Άποψη του νησιού από το λιμάνι του

   Η Πρίγκηπος (τουρκ. Büyükada = μεγαλονήσι)
   είναι το μεγαλύτερο από την ομώμυμη εξ΄
   αυτού συστάδα των εννιά Πριγκηπονήσων
   της Προποντίδας. Απέχει 11 περίπου
   ναυτικά μίλια N.ΝA. από τη Γέφυρα Γαλατά
   της Κωνσταντινούπολης, ενάμισι από τα
   απέναντι παράλια και μόλις μισό μίλι από
   την γειτονική Χάλκη. Έχει έκταση 5,4 τ.χλμ.
   και πληθυσμό 7.335 κατοίκους.

   Είναι η κατ' εξοχήν Πριγκηπόνησος, από
   την οποία πήραν το όνομά τους όλα τα
   Πριγκηπονήσια. Ως «Νήσος του Πρίγκηπος»
   αναφέρεται από βυζαντινούς
   χρονικογράφους από τις αρχές του 9ου
   αιώνα μ.Χ.

   Πίνακας περιεχομένων

     * 1 Αρχαία εποχή
     * 2 Χριστιανική εποχή

          * 2.1 Εξόριστοι στην Πρίγκηπο

     * 3 Οθωμανική περίοδος

          * 3.1 19ος αιώνας
          * 3.2 Νεότερη εποχή

     * 4 Τα μοναστήρια του νησιού
     * 5 Πηγή
     * 6 Εξωτερικές συνδέσεις

[Επεξεργασία] Αρχαία εποχή

   Τάφοι και νομίσματα, τα οποία κατά
   καιρούς βρέθηκαν στο νησί, αποδεικνύουν
   την ύπαρξη αρχαίου οικισμού, του οποίου
   ο χώρος δεν έχει ερευνηθεί. Πιθανότατα
   βρισκόταν κοντά στα αρχαία μεταλλεία,
   όπου μεταγενέστερα χτίστηκε το
   βυζαντινό χωριό «Καρυές». Το πιο
   χαρακτηριστικό εύρημα είναι ο λεγόμενος
   «Θησαυρός της Πριγκήπου», που
   ανακαλύφθηκε τυχαία στην περιοχή του
   Αγίου Νικολάου. Αποτελείται από αρχαία
   νομίσματα διαφόρων περιόδων: αρχαϊκά
   ήλεκτρα της Κυζίκου του 6ου αιώνα π.Χ. και
   χρυσούς στατήρες της Λαμψάκου και του
   Παντικάπαιου.

   Το νησί αναφέρεται από τον Αριστοτέλη ως
   «η κυρίως Δημόνησος», μιας και
   «Δημόνησοι» αποκαλούνταν στην
   αρχαιότητα τα Πριγκηπόνησα, από κάποιον
   πρώτο οικιστή ονόματι «Δημόνησο». Ο
   γεωγράφος Αρτεμίδωρος, το 100 π.Χ., την
   ονομάζει «Πιτυώδη», δηλαδή πευκόφυτο,
   ενώ ο Πλίνιος Σεκούνδος το 23 π.Χ. την
   αποκαλεί «Μεγάλην Προποντίδα Νήσον».
   Τέλος, ο Ησύχιος ο Μιλήσιος, τον 6ο αιώνα
   μ.Χ., την αποκαλεί «Πιτυούσα». Προφανώς,
   το όνομα αυτό είχε επικρατήσει για
   πολλούς αιώνες λόγω της σχετικής
   δασώδους βλάστησης.

[Επεξεργασία] Χριστιανική εποχή

   Στα μέσα του 6ου αιώνα το νησί υπήρξε
   ιδιοκτησία του αυτοκράτορα Ιουστίνου Β΄
   Κουροπαλάτη, ο οποίος το 569 έκτισε
   ανάκτορο και μονή κοντά στο λιμάνι,
   σύμφωνα με τους βυζαντινούς ιστορικούς
   Γ. Κεδρηνό, Λέων Γραμματικό και Θεοφάνη.
   Το παλάτι αυτό του Ιουστίνου υπήρξε η
   αιτία να αποκληθεί το νησί: «Νήσος του
   Πρίγκηπος», ονομασία που διατήρησε
   μέχρι σήμερα. Κατά πάσα πιθανότητα το
   ανάκτορο του Ιουστίνου βρισκόταν στα
   πέριξ του σημερινού μητροπολιτικού ναού
   του Αγίου Δημητρίου, όπως προκύπτει από
   ανασκαφικά ευρήματα.

   Σε όλη τη βυζαντινή περίοδο η Πρίγκηπος
   υπήρξε εύκολη λεία για τους κατά καιρούς
   επιδρομείς που πολιόρκησαν την
   Κωνσταντινούπολη. Άραβες, Σλάβοι,
   Λατίνοι και Ρως λεηλάτησαν τις Καρυές ή
   Καρυά, που αποτελούσε το μοναδικό
   οικισμό του νησιού. Βρισκόταν στον όρμο
   του Αγίου Νικολάου, στα ανατολικά
   παράλια του νησιού και τον κατοικούσαν
   φτωχοί αλιείς. Κοντά στις Καρυές
   λειτουργούσε μεγαλοπρεπής γυναικεία
   μονή, τουλάχιστον από τον 9ο αιώνα. Οι
   Καρυές και η μονή πυρπολήθηκαν από
   Λατίνους σταυροφόρους το 1182, σε
   αντίποινα των σφαγών και λεηλασιών που
   είχαν υποστεί οι ομόδοξοί τους έμποροι
   στην Πόλη από το βυζαντινό όχλο. Οι
   φλόγες που κατέκαυσαν το χωριό και το
   μοναστήρι υψώνονταν σε τέτοιο ύψος που
   φαίνονταν από την Κωνσταντινούπολη.

   Το 14ο αιώνα ο φιλόδοξος ναύαρχος του
   βυζαντινού στόλου Μεγαδούκας Αλέξιος
   Απόκαυκος έκτισε τρεις ψηλούς πύργους
   στο νησί. Τα ερείπιά τους υπήρχαν ως τα
   τέλη του 19ου αιώνα στη θέση κάτω Πηγάδι
   της χώρας. Στους πύργους υπήρχε φρουρά
   τριάντα ανδρών, η οποία αμύνθηκε σθεναρά
   στην πολιορκία της Πριγκήπου από τον
   Μωάμεθ Β΄ στις 17 Απριλίου 1453. Παραδόθηκε
   μόνο όταν οι πολιορκητές άναψαν πυρ
   εξωτερικά, το ύψος του οποίου ξεπερνούσε
   το ύψος των πύργων και τους κατέπνιγε.
   Τότε ο Μωάμεθ τους μεν άνδρες της
   φρουράς τους θανάτωσε όλους, τους δε
   κατοίκους πούλησε ως σκλάβους
   ερημώνοντας το νησί.

  [Επεξεργασία] Εξόριστοι στην Πρίγκηπο

   Στη μακροχρόνια βυζαντινή εποχή πολλές
   γνωστές προσωπικότητες έζησαν ως
   εξόριστοι στην Πρίγκηπο. Στα χρόνια του
   Μέγα Κωνσταντίνου εξορίστηκε στην
   Πρίγκηπο ο αρχιεπίσκοπος της Μεγάλης
   Αρμενίας, Ναρσής Α΄. Στα χρόνια του
   Ιουστινιανού περιορίστηκε προσωρινά
   στο νησί ο έκπτωτος πατριάρχης
   Κωνσταντινουπόλεως Ευτύχιος. Στα
   τελευταία χρόνια της βασιλείας του
   Ηρακλείου εξορίστηκε στην Πρίγκηπο ο
   συνωμότης Αταλάριχος, νόθος γιος του
   αυτοκράτορα. Στα χρόνια της
   εικονομαχίας εξορίστηκε στη γυναικεία
   μονή του νησιού η αυτοκράτειρα Ειρήνη η
   Αθηναία. Επίσης, ο Λέων Ε΄ Αρμένιος
   εξόρισε εδώ τον υπέρμαχο των εικόνων
   Θεόδωρο Στουδίτη με μαθητές και
   συγγενείς του. Μια σπηλιά στους βράχους
   της ακτής, κάτω από ένα παρεκκλήσι των
   Αγίων Θεοδώρων, υποδεικνυόταν ως ο τόπος
   φυλάκισης του Θεοδώρου. Στη γυναικεία
   μονή της Πριγκήπου έζησε έγκλειστη η
   πριγκίπισσα Ευφροσύνη, θυγατέρα του
   αυτοκράτορα Κωνσταντίνου Στ', από το 797
   που ήταν μόλις επτά ετών μέχρι την
   ενηλικίωσή της και ξανά από το 842 ως το
   τέλος της ζωής της. Εξόριστες έζησαν
   επίσης εδώ οι αυτοκράτειρες Ζωή
   Πορφυρογέννητη, κόρη του Κωνσταντίνου
   Η΄, το 1042 και η Άννα Δαλασσινή το 1072.

[Επεξεργασία] Οθωμανική περίοδος

   Ο Σουλτάνος παραχώρησε την επικαρπία
   των Πριγκηπονήσων στον Καπουδάν πασά,
   τον αρχιναύαρχο του οθωμανικού στόλου.
   Αυτός έκτισε έναν πύργο, του οποίου τα
   ερείπια σώζονταν κοντά στον Άγιο
   Νικόλαο ως το 1980. Τον 16ο αιώνα ο Γάλλος
   περιηγητής Pierre Gylli αναφέρει ότι εκτός
   από τις αρχαίες Καρυές, είχε αρχίσει να
   αναπτύσσεται στα βορειοανατολικά του
   νησιού ένας νέος οικισμός, η σημερινή
   «Χώρα». Το 1545 σε οθωμανικό έγγραφο
   σημειώνονται στην Πρίγκηπο τρεις
   οικισμοί:

    1. Kariye-i Rumiyan: η κυρίως Χώρα.
    2. Kariye-i Kariye: οι παλιές Καρυές, στις οποίες
       κατοικούσαν 49 μόνο κάτοικοι.
    3. Kariye-i Serifiyan: άγνωστος σήμερα μικρός
       οικισμός που βρισκόταν μάλλον στην
       εύφορη κοιλάδα του Νιζαμιού.

   Από μεταγενέστερη απογραφή, στην οποία
   καταγράφονται όλα τα ονόματα των
   κατοίκων, προκύπτει ότι στο νησί ζούσαν
   μόνον Έλληνες. Οι Καρυές σταδιακά
   εγκαταλείπονται. Το τελικό πλήγμα στην
   παλιά πόλη προήλθε είτε από πυρκαγιά που
   την κατέκαυσε στα τέλη του 16ου αιώνα
   είτε από ένα μεγάλο σεισμό, στον οποίο
   καταποντίστηκε τμήμα του παράλιου
   οικισμού μαζί με το ναό του Αγίου
   Νικολάου. Οι συμφορές αυτές ανάγκασαν
   τους λίγους εναπομείναντες κατοίκους να
   μετακομίσουν οριστικά στη Χώρα. Έκτοτε
   στους οθωμανικούς κώδικες η θέση
   σημειώνεται ως: «Batimis manastir» δηλαδή:
   «βυθισμένο μοναστήρι».

   Το 1547 αναφέρεται για πρώτη φορά ο
   σημερινός ενοριακός ναός της Χώρας, ο
   Άγιος Δημήτριος. Σύμφωνα με την
   προφορική παράδοση υπήρχε και ένας
   παλιότερος ενοριακός ναός, του Αγίου
   Ιωάννου, ο οποίος κατεδαφίστηκε το 1924
   από τις τουρκικές αρχές. Ήταν
   κοιμητηριακός ναός. Τέλος, παλιές
   εκκλησίες της Χώρας Πριγκήπου
   αναφέρονται: η Θεοτόκος Ελεούσα και η
   Αγία Φωτεινή, από την οποία έχει
   απομείνει μόνον το ομώνυμο αγίασμα.

   Το 17ο αιώνα η Χώρα απλωνόταν γύρω από
   τους τρεις βυζαντινούς πύργους και τον
   τεράστιο αιωνόβιο πλάτανο. Υπήρχαν
   κωπήλατα καΐκια που εκτελούσαν τη
   συγκοινωνία με την Πόλη και τα υπόλοιπα
   Πριγκηπόνησα, τα οποία άραζαν στην
   αποβάθρα του Αγίου Δημητρίου. Στην
   περιοχή των Καρυών είχε ιδρυθεί η μονή
   Αγίου Νικολάου. Επίσης, υπήρχε η μονή του
   Χριστού, κοντά στη Χώρα.

   Στα μέσα του 18ου αιώνα ο μοναχός Ησαΐας
   έκτισε τη μονή Αγίου Γεωργίου Κουδουνά
   στην κορυφή του υψηλότερου βουνού της
   Πριγκήπου, πάνω στα ερείπια βυζαντινών
   κτισμάτων. Ανάμεσά τους υπήρχε και μια
   θέση που οι κάτοικοι ονόμαζαν «Άγιος
   Γεώργιος», από κάποιο παλιό ξωκλήσι. Ο
   ελληνικός χαρακτήρας του νησιού είναι
   πασίδηλος και το αναφέρουν όλοι οι
   περιηγητές. Ο μοναδικός Τούρκος που
   κατοικούσε στο νησί ήταν ο γραμματέας
   του κυβερνήτη.

  [Επεξεργασία] 19ος αιώνας

   Στα μέσα του 19ου αιώνα μια πυρκαγιά
   κατέκαυσε τις παλιές γειτονιές της
   Χώρας, που βρίσκονταν γύρω από τον
   πλάτανο. Στη συνέχεια η πόλη
   ανοικοδομείται και σταδιακά αποκτά πιο
   αρχοντική όψη. Αρχίζει να εξελίσσεται σε
   παραθεριστικό θέρετρο των πλούσιων
   κατοίκων της Πόλης. Η παλιά κοινωνία των
   ψαράδων και των οινοπαραγωγών
   μετατρέπεται σε κοσμική κοινωνία. Στην
   παραλία περπατούν στολισμένες κυρίες
   της καλής κοινωνίας, στα μαγαζιά
   συχνάζουν εύποροι έμποροι και
   καπεταναίοι, όχι μόνον Έλληνες, αλλά και
   Αρμένηδες, Εβραίοι και Ευρωπαίοι.
   Επίσης, πρέσβεις και πρόξενοι μεγάλων
   χωρών με τις οκογένειές τους. Θέρετρα
   και βίλες κατακλύζουν τη βορειοδυτική
   περιοχή ως τη Χρυσή Γλώσσα και λαμπρά
   μέγαρα την ανατολική ως τον Άγιο
   Νικόλαο.

   Παράλληλα, η τοπική κοινότητα κτίζει και
   συντηρεί σχολεία αγοριών και κοριτσιών,
   ανακαινίζει τους ναούς, φροντίζει για
   τους ανήμπορους, τους γέροντες και τα
   ορφανά και γενικά λειτουργεί ένα
   σύστημα κοινωνικής μέριμνας. Επίσης,
   λειτουργούσαν δύο ιδιωτικά σχολεία: του
   Φωτίου και του Τριανταφυλλίδου με 42
   μαθητές. Με το τέλος του αιώνα στην
   Πρίγκηπο κατοικούσαν 15.000 κάτοικοι,
   κυρίως Έλληνες. Το τέλος της «ανέμελης»
   αυτής περιόδου θα ξεκινήσει με την
   έναρξη των βαλκανικών πολέμων, το 1912.

  [Επεξεργασία] Νεότερη εποχή

   [IMG]
   [IMG]
   Παραδοσιακές άμαξες που
   χρησιμοποιούνται για μετακινήσεις
   εντός της Πριγκήπου

   Μετά την περίοδο της ανακωχής (1918-22)
   ακολουθούν τα γεγονότα του 1922. Η
   Πρίγκηπος δέχεται εκατοντάδες
   πρόσφυγες και ορφανά, που φιλοξενήθηκαν
   στο Ορφανοτροφείο της μονής του Χριστού.
   Την επιστροφή των Τούρκων το 1923,
   ακολουθεί η σταδιακή αποχώρηση πολλών
   Ελλήνων και η υποχρεωτική απαλλοτρίωση
   από το τουρκικό κράτος των ιδιοκτησιών
   τους που θεωρήθηκαν εγκαταλελειμμένες.
   Τότε εγκαθίστανται οι πρώτοι Τούρκοι
   μόνιμοι κάτοικοι στο νησί.

   Το 1924 η Πρίκηπος γίνεται έδρα της νέας
   μητρόπολης Πριγκηπονήσων, η οποία
   ιδρύθηκε τότε αποσπώντας τα νησιά από τη
   μητρόπολη Χαλκηδόνος, στην οποία ανήκαν
   παλαιόθεν. Όμως, αυτό δεν βοηθάει και
   πολύ τη ζωή της τοπικής κοινωνίας. Το 1926
   κατεδαφίζεται αυθαιρέτως από τους
   Τούρκους ο μικρός παλαιός ναός του Αγίου
   Ιωάννη. Επίσης, απαλλοτριώνεται και
   γκρεμίζεται ένα τμήμα της Παναγίας
   Ελεούσας και γενικά γίνεται κάθε
   προσπάθεια ώστε να γίνει δύσκολη η ζωή
   της ελληνικής μειονότητας. Μεταπολεμικά
   απαλλοτριώθηκαν πολλές εκτάσεις της
   μονής του Χριστού και το Ορφανοτροφείο
   που συντηρούσε η μονή αναγκάστηκε να
   κλείσει.

   Τα γεγονότα του 1955 με το πογκρόμ των
   ελληνικών εμπορικών μαγαζιών της Πόλης
   και του 1964 με τις απελάσεις, δείχνουν το
   δρόμο και στους Έλληνες της Πριγκήπου.
   Δηλαδή, ότι μόνη λύση είναι η αναχώρηση
   από την πατρίδα τους και εγκατάσταση
   στην Ελλάδα. Από τους 430 μαθητές και
   μαθήτριες που είχαν τα σχολεία του
   νησιού το 1908, μόλις 117 φοιτούσαν το 1961. Το
   1970 είχαν απομείνει 55 και το 1980 μόνο 11.

   Το μεγαλόπρεπο λιθόχτιστο σχολικό
   κτίριο έχει πλέον εγκαταλειφθεί, έπειτα
   από τις ζημιές που έπαθε στο σεισμό του
   1999. Άλλωστε οι Έλληνες μαθητές σήμερα
   δεν ξεπερνούν τους τρεις με τέσσερις και
   οι μόνιμοι Έλληνες κάτοικοι, κυρίως
   γέροντες, τους 40 στο σύνολο των 7.300
   κατοίκων της νήσου. Στην κεντρική αγορά
   της Χώρας, που κάποτε ήταν αποκλειστικά
   ελληνική, δεν υπάρχει πλέον κανένα
   μαγαζί ελληνικής ιδιοκτησίας.

   Το καλοκαίρι του 2009, δέκα ακριβώς χρόνια
   μετά από το σεισμό του 1999, ο
   μητροπολιτικός ναός του Αγίου Δημητρίου
   λειτούργησε και πάλι (έχοντας πλέον
   ολοκληρωθεί οι εργασίες για την
   αποκατάσταση των ζημιών).

   [IMG]
   [IMG]
   Μονή Αγίου Γεωργίου Κουδουνά

[Επεξεργασία] Τα μοναστήρια του νησιού

     * Μονή του Σωτήρος Χριστού
     * Μονή Αγίου Νικολάου
     * Μονή Αγίου Γεωργίου Κουδουνά

[Επεξεργασία] Πηγή

     * Ακύλα Μήλλα, Πριγκηπόνησα, εκδ. ΤΑ ΝΕΑ,
       2008, ISBN 978-960-6731-91-4

[Επεξεργασία] Εξωτερικές συνδέσεις

     * Οδηγός Πριγκηπονήσων

   π • σ • ε
                           Πριγκηπονήσια
   Πρίγκηπος (Büyükada)  · Χάλκη (Heybeliada)  ·
   Αντιγόνη (Burgazada)  · Πρώτη (Kınalıada)  · Πίτα
   (Kasikada)  · Αντιρόβυθος (Sedefada)  · Πλάτη
   (Yassıada)  · Οξειά (Sivriada)  · Νέανδρος (Tavşanada)

   Ανακτήθηκε από
   "http://el.wikipedia.org/wiki/%CE%A0%CF%81%CE%AF%CE%B3%CE%BA%CE%B7%CF%80%CE%BF%CF%82"
   Κατηγορίες: Πριγκηπονήσια | Πρίγκηπος

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Deutsch
     * English
     * Esperanto
     * Español
     * فارسی
     * Suomi
     * Français
     * ‪Norsk (bokmål)‬
     * Русский
     * Simple English
     * Svenska
     * Türkçe
     * ئۇيغۇرچە / Uyghurche‎

     * Τελευταία τροποποίηση 20:31, 15
       Σεπτεμβρίου 2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
