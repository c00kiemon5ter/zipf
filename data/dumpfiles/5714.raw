   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                  Σοφία Βέμπο

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

                     Σοφία Βέμπο
   Πραγματικό όνομα Έφη Μπέμπο
       Γέννηση      1910 Καλλίπολη,Ανατολική Θράκη
       Θάνατος      11 Μαρτίου 1978 Αθήνα
      Εθνικότητα    Ελληνική
      Υπηκοότητα    Ελληνική
     Είδος Τέχνης   ερμηνεύτρια και ηθοποιός


   Η Σοφία Βέμπο (Καλλίπολη Ανατολικής Θράκης, 1910 – Αθήνα, 11 Μαρτίου 1978)
   ήταν κορυφαία Ελληνίδα ερμηνεύτρια και ηθοποιός της οποίας η καλλιτεχνική
   πορεία εκτείνεται από το Μεσοπόλεμο έως τα πρώτα μεταπολεμικά χρόνια και
   τη δεκαετία του ’50. Χαρακτηρίστηκε "Τραγουδίστρια της Νίκης" εξαιτίας των
   εθνικών τραγουδιών που ερμήνευσε κατά τη διάρκεια του Ελληνοιταλικού
   πολέμου του 1940.

   Πίνακας περιεχομένων

     • 1 Βιογραφία
     • 2 Αρχή καριέρας
     • 3 Προπολεμική καριέρα
     • 4 Η Βέμπο στον πόλεμο
     • 5 Μεταπολεμικές επιτυχίες
     • 6 Χαρακτηριστικές ερμηνείες
     • 7 Κινηματογράφος
     • 8 Πηγές

[Επεξεργασία] Βιογραφία

   Το πραγματικό της όνομα ήταν Σοφία Μπέμπο. Γεννήθηκε στην Καλλίπολη της
   Ανατολικής Θράκης στις 10 Φεβρουαρίου του 1910 όπου ο πατέρας της Θεόδωρος
   Μπέμπος, καταγόμενος από την Τσαριτσάνη είχε εγκατασταθεί εκεί δουλεύοντας
   ως καπνεργάτης. Το 1912 η οικογένειά της μετεγκαταστάθηκε στη
   Κωνσταντινούπολη, όπου εκεί γεννήθηκε ο αδελφός της Γεώργιος, ο
   επιλεγόμενος Τζώρτζης, η αδελφή της Αλίκη και ο μικρότερος αδελφός της
   Ανδρέας. Το 1914 με την υπογραφή της ελληνοτουρκικής συμφωνίας ανταλλαγής
   πληθυσμών που συνομολόγησε η κυβέρνηση Ε. Βενιζέλου, η οικογένειά της
   αναγκάστηκε να εγκαταλείψει την Κωνσταντινούπολη, όπου και επέστρεψε στη
   Τσαριτσάνη και από εκεί εγκαταστάθηκε μόνιμα στο Βόλο.

   Στο Βόλο η Έφη Μπέμπο, όπως αρέσκονταν να λέγεται, μετά τις εγκύκλιες
   σπουδές της αναγκάστηκε λόγω φτώχειας να δουλεύει για να βοηθήσει την
   οικογένειά της. Έτσι ξεκίνησε να δουλεύει ταμίας στο κατάστημα "Φλωρία"
   του Βόλου. Παράλληλα της άρεσε η μουσική και αγοράζοντας μία κιθάρα άρχισε
   να εξασκείται σ΄ αυτή με τη βοήθεια της φίλης της Μαρίτσας Χασάπη.
   Τον Σεπτέμβριο του 1933 αποφάσισε να πάει στη Θεσσαλονίκη να βρει τον
   αδελφό της Τζώρτζη που σπούδαζε εκεί που είχε καιρό να στείλει γράμμα.
   Έτσι παίρνοντας την κιθάρα της επιβιβάστηκε στο Α/Π ΚΕΦΑΛΛΗΝΙΑ όπου στη
   διάρκεια του ταξιδιού της άρχισε με την κιθάρα της το τραγούδι. Σε
   ελάχιστο χρόνο όλοι οι επιβάτες του πλοίου και το πλήρωμα βρίσκονταν γύρω
   της και την χειροκροτούσαν ενθουσιασμένοι από τη φωνή της. Αυτή θεωρητικά
   ήταν και η πρώτη δημόσια εμφάνιση της Σοφίας.
   Μεταξύ των επιβατών ήταν και ένας καλλιτεχνικός διευθυντής που, ακούγοντάς
   την, ενθουσιάστηκε τόσο πολύ που στο τέλος την πλησίασε και της συστήθηκε,
   Κωνσταντίνος Τσίμπας, ήταν ο μεγαλύτερος ιμπρεσάριος της Θεσσαλονίκης,
   (που αργότερα αποδείχθηκε και πράκτορας των Γερμανών), ο οποίος και
   πρότεινε στη Μπέμπο με την άφιξή της στη Θεσσαλονίκη να δουλέψει στο
   μεγάλο κοσμικό κέντρο ΑΣΤΟΡΙΑ. Φθάνοντας η Μπέμπο στη Θεσσαλονίκη όπου την
   περίμενε ο αδελφός της συζήτησε την πρόταση του Τσίμπα όπου και με τη
   συγκατάθεση εκείνου η Μπέμπο την επομένη ξεκίνησε τις πρώτες καλλιτεχνικές
   της εμφανίσεις, όπου οι θαμώνες κάθε βράδυ παρέτειναν το πρόγραμμά της με
   τα συνεχή χειροκροτήματά τους.

[Επεξεργασία] Αρχή καριέρας

   Μέσα σε μια μόλις εβδομάδα η φήμη της έχει φθάσει στην Αθήνα όπου και
   αμέσως της γίνεται πρόταση να εμφανιστεί στο θέατρο του Φώτη Σαμαρτζή. Η
   Μπέμπο, ενημερώνοντας σχετικά τους γονείς της που δεν έφεραν αντίρρηση,
   αποδέχθηκε την πρόταση και στις 25 Οκτωβρίου του 1933 βρίσκεται στην
   αθηναϊκή σκηνή του θεάτρου "Κεντρικόν", του Φώτη Σαμαρτζή, στη πλατεία
   Κολοκοτρώνη, συμμετέχοντας στην επιθεώρηση "Παπαγάλος 33", με τον θίασο
   Σαμαρτζή - Μηλιάδη.
   Στην επιθεώρηση αυτή η Μπέμπο παρουσιαζόταν σαν τσιγγάνα με μια κιθάρα με
   την οποία και απέδιδε το πρώτο της τραγούδι που ήταν "Μια γυναίκα πέρασε".
   Η επιτυχία που είχε ήταν εκπληκτική, όταν στο τέλος υποκλίθηκε και
   περνώντας την κιθάρα της στον ώμο κατευθύνθηκε προς τα παρασκήνια, οι
   άλλοι ηθοποιοί της φώναζαν
   - Που πας, δεν ακους τον κόσμο που σου φωνάζουν "μπιζ"
   - Και τι με νοιάζει εμένα αν φωνάζουν μπιζ; αποκρίθηκε η Μπέμπο, μη
   γνωρίζοντας τον όρο που σήμαινε επανάληψη.
   Τέσσερις φορές χρειάστηκε η Μπέμπο να επαναλάβει αυτό το τραγούδι κατά τη
   πρεμιέρα προκειμένου να ικανοποιήσει το κοινό που παραληρούσε και
   χειροκροτούσε όρθιο. Στο τέλος της παράστασης όλοι οι ηθοποιοί την
   συνεχάρησαν λέγοντας της "μπράβο ήσουν υπέροχη", μεταξύ των οποίων ο
   Ορέστης Μακρής, η Μαρίκα Νέζερ, ο Φώτης Αργυρόπουλος κ.ά.
   Τότε υπέγραψε συμβόλαιο 10.000 δραχμών το μήνα, αστρονομικό για την εποχή
   εκείνη για έναν τραγουδιστή και για μία θεατρική περίοδο. Σημειώνεται
   μάλιστα ότι στη παράσταση αυτή ο Πολ Νορ την βάπτησε καλλιτεχνικά Σοφία
   Βέμπο (αντί Έφη Μπέμπο). Από εκείνη την πρώτη παράσταση η καλλιτεχνική
   εξέλιξη της Σοφίας Βέμπο πλέον, υπήρξε έντονα αλματώδης.

[Επεξεργασία] Προπολεμική καριέρα

   Η πρώτη^[εκκρεμεί παραπομπή] αυτή καταξίωση της Σοφίας Βέμπο στο αθηναϊκό
   κοινό προκάλεσε την ανανέωση του συμβολαίου της και την εμφάνισή της σε
   δύο θέατρα, στο Κεντρικόν και το Μουντιάλ. Η φήμη της όμως έφθασε στην
   Αίγυπτο όπου η Βέμπο ανταποκρινόμενη στη πρόσκληση εμφανίζεται στο "Γκραν
   Τριανόν" της Αλεξάνδρειας με τεράστια και εκεί επιτυχία. Επιστρέφοντας, το
   1934 συνεχίζει τις παραστάσεις της στο θερινό θέατρο του Σαμαρτζή επί της
   οδού Καρόλου με νέα τραγούδια που γράφονται γι΄ αυτήν και που γίνονται
   αμέσως επιτυχίες όπως τα "Μαύρα μου μάτια", "Μη ζητάς φιλιά", ενώ μαζί της
   εμφανίζεται και η αδελφή της Αλίκη.
   Η πρώτη ηχογράφηση τραγουδιών της Βέμπο έγιναν στην εταιρεία Παρλοφόν,
   μετά την αρχική άρνηση του Α. Βιτάλη, υπεύθυνου της εταιρείας Κολούμπια,
   με το αιτιολογικό ότι η φωνή της Βέμπο ξέφευγε από το καθιερωμένο τότε
   στυλ της λετζέρα σοπράνο. Όταν όμως αντελήφθη πόσο λάθος είχε από την
   μεγάλη επιτυχία που σημείωσε το "Μη ζητάς φιλιά" έσπευσε αμέσως στη Βέμπο
   και σύναψε συμβόλαιο μεγάλης περιόδου. Έτσι όλα τα επόμενα τραγούδια τα
   ηχογραφούσε η Κολούμπια σε δίσκους των 78 στροφών με πρώτο το "Σ΄ αγαπώ",
   (των Κ. Νικολαΐδη και Κ. Γιαννίδη), που είχε ομοίως τεράστια επιτυχία. Το
   ίδιο έτος (1934) ακολούθησε και το τραγούδι "Για το φιλί σου το στερνό".

   Το 1935 η Βέμπο τραγουδά το "Ας πεθάνω" του οποίου οι στίχοι ήταν δικοί
   της, που υπήρξε νέα μεγάλη επιτυχία. Τότε και επιστρατεύτηκαν όλοι σχεδόν
   οι στιχουργοί να της γράφουν τραγούδια με πρώτο τον Κώστα Γιαννίδη και
   συνθέτη τον Σογιούλ. Έτσι αυτό το έτος ακολουθούν τα τραγούδια "Αφήστε με
   να πιω", (στίχοι και μουσική Κ. Γιαννίδη), "Να γιατί ακόμα σ΄ αγαπώ",
   (επίσης στίχοι και μουσική Κ. Γιαννίδη), "Δεν έχεις τίποτα, μα έχεις κάτι"
   (των Ν. Νικολαΐδη και Ν. Ντ-Άτζελι), και το "Κι αν μ΄ αγαπάς μη μου το
   πεις".
   Το 1936 νέες επιτυχίες της Βέμπο που τραγουδά όλη η Αθήνα είναι "Συγνώμη
   σου ζητώ συγχώρεσέ με" και το "Κάτι με τραβά κοντά σου", (των Αιμ.
   Σαββίδη, Γαϊτάνου και Μ. Σογιούλ).
   Το 1937 αποτελεί σταθμό στη καριέρα της Βέμπο. Εκτός της ηχογράφησης των
   νέων της τραγουδιών "Για μια Γυναίκα" και "Αντίο" το Φθινόπωρο μεταβαίνει
   μετά από πρόσκληση, για δεύτερη φορά στην Αίγυπτο, προκειμένου να
   επανεμφανιστεί στο Γκράν Τριανόν της Αλεξάνδρειας. Κατά την διάρκεια των
   εκεί παραστάσεων της η Βέμπο δέχεται την πρόταση του κινηματογραφιστή
   παραγωγού Τόγκο Μιζράχι, με τον οποίο υπογράφει συμβόλαιο και συμμετέχει
   στη ταινία «Προσφυγοπούλα». Τον ίδιο ακριβώς χρόνο του συμβολαίου ο Ν.
   Παπαδόπουλος, των κινηματογραφικών γραφείων Σαντίγκου έλαβε άμεση
   παραγγελία από Αμερική για επείγουσα πραγματοποίηση στην Αθήνα ενός
   κινηματογραφικού «σορτς»^[εκκρεμεί παραπομπή] στο οποίο να τραγουδά
   απαραίτητα η δημοφιλής^[εκκρεμεί παραπομπή] ντιζέζ δις Σοφία Βέμπο
   προκειμένου να συμπεριληφθεί στη νέα σαιζόν των αμερικανικών
   κινηματογράφων περιοχών που διαμένουν Έλληνες. Η Βέμπο πιστή στα συμβόλαιά
   της δήλωσε στον Παπαδόπουλο τη δέσμευση του συμβολαίου της οπότε θα έπρεπε
   να ζητήσει την άδεια από τον Μιζράχι.
   Το 1938 χαρακτηρίστηκε χρυσή χρονιά της Σοφίας Βέμπο. Κατά την επιστροφή
   της από την Αίγυπτο στις 15 Φεβρουαρίου 1938 παραμένει στον Πειραιά για
   δύο μέρες προκειμένου κατά ευτυχή σύμπτωση να συναντήσει τον χρηματοδότη
   του Μιζράχι, τον Μπέχα που κατευθυνόταν με πλοίο προς Ιταλία και που θα
   προσέγγιζε στον Πειραιά. Τελικά η συνάντηση έγινε, παρουσία του
   Παπαδόπουλου, η άδεια δόθηκε πλην όμως το γύρισμα του σορτς με πλάνα από
   τον εθνικό κήπο, και από τον λόφο Νυμφών με θέα την Ακρόπολη ξεκίνησε μετά
   την επιστροφή της Βέμπο από την Κωνσταντινούπολη όπου κατόπιν πρόσκλησης
   εμφανίσθηκε στο κοσμικό θέατρο Μαξίμ με τεράστια και εκεί επιτυχία.

   Παράλληλα, οι δισκογραφικές επιτυχίες της Σ. Βέμπο το έτος αυτό είναι
   εκπληκτικές^[εκκρεμεί παραπομπή]. Η Εταιρεία Κολούμπια στο νέο συμβόλαιο
   της μεταβιβάζει το 10% των κερδών από την πώληση του κάθε δίσκου της,
   γεγονός που συμβαίνει για πρώτη φορά, ενώ όλοι οι άλλοι πληρώνονταν κατ΄
   αποκοπή (μεροκάματο) για κάθε δισκογραφία. Το Καλοκαίρι του 1938 στο
   θέατρο Σαμαρτζή που έχει ανεβάσει την επιθεώρηση «Σιρουέτα» η Βέμπο
   τραγουδά το "Κάποιο μυστικό" και το "Κλαις" σε στίχους Κοφινιώτη και
   μουσική Λεό Ράπτη, των οποίων ακολούθησε η σούπερ επιτυχία "Ζεχρά", σε
   στίχους Αιμ. Σαββίδη και σε μουσική Σογιούλ που κυριολεκτικά χάλασε κόσμο.
   Ακολούθησαν το «Θα σε περιμένω», το βουκολικό "Διαμαντούλα" του Θ.
   Σακελλαρίδη και το "Άσε τον παλιόκοσμο να λέει" των Α. Σακελάριου και Μ.
   Σογιούλ. Το Καλοκαίρι της ίδιας χρονιάς εγκαθίσταται ραδιοφωνική κεραία
   στο Ζάππειο, στην Αθήνα, όπου τα τραγούδια της Βέμπο αποτελούν την πρώτη
   πειραματική μετάδοση. Τα Χριστούγεννα του 1938 την παραμονή, η Σοφία Βέμπο
   τραγουδά στο μεγάλο ρεβεγιόν του «Σαντεκλαίρ» στην Κύπρο.

   Το 1939 η Σοφία Βέμπο έχει ήδη καταξιωθεί ως η πρώτη τραγουδίστρια του
   ελληνικού ελαφρού τραγουδιού. Το κινηματογραφικό «σορτς» που γυρίστηκε το
   προηγούμενο έτος με τον τίτλο «Η Ελλάς του 1938 ομιλεί», όπου στη
   κυριολεξία ήταν ένα ζουρνάλ και που συμμετείχε με δύο τραγούδια σπάει
   κυριολεκτικά τα ταμεία των αμερικανικών κινηματογράφων ενώ ζητούνται
   κόπιες στη Λατινική Αμερική. Σημειώνεται ότι την φωνοληψία της ταινίας
   αυτής είχε επιμεληθεί η ελληνική εταιρεία M. NOVAK Co.
   Στο μεταξύ οι θεατρικές της παρουσιάσεις με νέες δισκογραφικές επιτυχίες
   συνεχίζονται, αρχικά στο θέατρο Σαμαρτζή με τα τραγούδια "Πόσο λυπάμαι"
   (των Β. Σπυρόπουλου και Κ. Γιαννίδη) και "Την αλήθεια να μου πεις", ενώ το
   Καλοκαίρι συνεχίζοντας στο θέατρο Μουντιάλ τραγουδά τα δύο ταγκό "Στην
   ακρογιαλιά" και το "Χειμώνας", που και τα δύο έγινα επιτυχίες. Παραμονές
   των Χριστουγέννων του 1939 η Βέμπο βρίσκεται στο απόγειό της, όταν στην
   επιθεώρηση «Νάνι – νάνι» τραγουδά το ομώνυμο τραγούδι το ρεφραίν του
   οποίου άφηνε με τον χρωματισμό της φωνής της υπονοούμενα, σημειώνοντας
   εξαιρετική επιτυχία. Λίγο πριν το τέλος του έτους η Βέμπο είχε γνωριστεί
   με τον μεγάλο συνθέτη μουσικής τζαζ, Απόστολο Μοσχούτη του οποίου σύνθεση
   ήταν το τραγούδι "Δυο λουλούδια σε μιαν άκρη".
   Το 1940 ανέτειλε με τα σύννεφα του πολέμου, πολλές χώρες ήδη έχουν
   καταληφθεί από τις δυνάμεις του άξονα. Στην Ελλάδα σημειώνονται οι πρώτες
   παραβιάσεις του εθνικού εναέριου χώρου από ιταλικά αεροπλάνα. Τον
   Ιανουάριο στο θέατρο Μουντιάλ έχει ανέβει η επιθεώρηση «Παύσατε πυρ» όπου
   η Σ. Βέμπο τραγουδά τη νέα της επιτυχία «Το καινούργιο φεγγάρι» (των Α.
   Σακελάριου και Γ. Κυπαρίσση) . Στην επιθεώρηση εκείνη η Σ. Βέμπο γνώρισε
   και τη Γεωργία Βασιλειάδου όπου και της υποσχέθηκε να τη βοηθήσει
   διαβλέποντας το ταλέντο της. Λίγο αργότερα το τραγούδι «Ψαροπούλα», (των
   Χ. Γιαννακόπουλου και Χ. Χαιρόπουλου), γίνεται η νέα μεγάλη επιτυχία. Το
   Καλοκαίρι ανεβαίνει η επιθεώρηση «Βραδινές τρέλες» στην οποία η Βέμπο
   τραγουδά το υπέροχο βαλς «Το πρωί με ξυπνάς με φιλιά» (των Χ.
   Γιαννακόπουλου και Γ. Κυπαρίσση). Στο μεταξύ η Σ. Βέμπο
   αναζητούσε^[εκκρεμεί παραπομπή] τραγούδι με τοπικό ιδίωμα της ελληνικής
   υπαίθρου, στο αίτημά της αυτό έσπευσε ο Μοσχούτης με το τραγούδι «Στ΄
   Λάρισς΄ βγαίν΄ ο αυγερινός». Όταν η Βέμπο το διάβασε ενθουσιάστηκε και το
   έδωσε στον Κ. Γιαννίδη λίγο για να το παίξει σε πρόβα εκείνος αρνήθηκε
   λέγοντας στη Βέμπο:

   -Είσαι καλά Σοφία μου που θα παίξω εγώ αυτό το βλαχοτράγουδο; Παραιτούμαι!

   Μετά όμως από την επιμονή της Σοφίας και του θεατρικού επιχειρηματία Α.
   Μακέδου τελικά ο Κ. Γιαννίδης με κρύα καρδιά άρχισε να το παίζει. Στη
   πρώτη παράσταση που ακολούθησε έγινε χαλασμός. Το θεατρικό κοινό τέσσερις
   φορές (μπιζ) υποχρέωσαν τη Σοφία Βέμπο να επανέλθει στη σκηνή. Όταν μετά
   την παράσταση εκείνη ρώτησε ο επιχειρηματίας τον Κ. Γιαννίδη τη γνώμη του,
   εκείνος απάντησε:

   - «Μα δεν είδατε; Μας το τραγούδησε με σκέρτσα που δεν την έφτανε ο χώρος
   της σκηνής, μας το τραγούδησε ακουμπισμένη στο πιάνο, μας το τραγούδησε
   ακουμπισμένη πάνω στη κουΐντα, μας το τραγούδησε με την πλάτη στο κοινό,
   μόνο ανάσκελα που δεν μας το τραγούδησε!

   Σημειώνεται ότι το ίδιο ακριβώς συνέβη αργότερα και με το τραγούδι
   «Ανακασιά».
   Στις 28 Οκτωβρίου του 1940 στις 10.00 ώρα που θα συνέχιζε το ραδιοφωνικό
   πρόγραμμα του Ζαππείου με αναμετάδοση τραγουδιών της Σ. Βέμπο, ο εκφωνητής
   Κώστας Σταυρόπουλος διακόπτει τη ροή του προγράμματος και προβαίνει στην
   ιστορική εκείνη ανακοίνωση της επίθεσης των ιταλικών δυνάμεων κατά της
   Ελλάδας και την άμυνα των ημετέρων. Ο πόλεμος είχε αρχίσει.

[Επεξεργασία] Η Βέμπο στον πόλεμο

   Η έκρηξη στην καριέρα της ήρθε με την κήρυξη του πολέμου στις 28 Οκτωβρίου
   1940. Τότε όλες οι επιθεωρήσεις προσαρμόζουν το θέμα τους στην πολεμική
   επικαιρότητα και τα τραγούδια επανεγγράφονται με πατριωτικούς στίχους. Η
   Βέμπο τραγουδά σατιρικά και πολεμικά τραγούδια και η φωνή της γίνεται η
   εθνική φωνή που εμψυχώνει τους Έλληνες στρατιώτες στο μέτωπο και
   συγκλονίζει το πανελλήνιο. Την ίδια εποχή σε μία συμβολική πράξη προσφέρει
   στο Ελληνικό Ναυτικό 2000 χρυσές λίρες. Με την είσοδο των ναζιστικών
   στρατευμάτων στην Αθήνα φυγαδεύεται στη Μέση Ανατολή όπου συνεχίζει να
   τραγουδά για τα εκεί ελληνικά και συμμαχικά στρατεύματα.

[Επεξεργασία] Μεταπολεμικές επιτυχίες

   Το 1949 απόκτησε δική της θεατρική στέγη στο Μεταξουργείο, το "Θέατρον
   Βέμπο". Μετά από μακροχρόνιο δεσμό με το Μίμη Τραϊφόρο παντρεύτηκαν τελικά
   το 1957, ένας δεσμός πολυκύμαντος που διήρκεσε μέχρι το θάνατό της και
   υπήρξε καταλυτικός για τη μεγάλη ερμηνεύτρια. Στα μέσα της δεκαετίας του
   ’60 αραιώνει τις θεατρικές εμφανίσεις της, τις οποίες σταματά οριστικά
   στις αρχές της επόμενης δεκαετίας. Τη βραδιά του "Πολυτεχνείου" η Βέμπο
   ανοίγει το σπίτι της και κρύβει φοιτητές τους οποίους αρνείται να
   παραδώσει όταν η ασφάλεια χτυπά την πόρτα της.

   Πέθανε από εγκεφαλικό επεισόδιο στις 11 Μαρτίου του 1978 και η κηδεία της
   μετατράπηκε σε ένα πάνδημο συλλαλητήριο. Η Τραγουδίστρια της Νίκης
   αποθεώνεται εκείνη τη μέρα από τον ελληνικό λαό που τη θεωρούσε ηρωίδα
   του.

[Επεξεργασία] Χαρακτηριστικές ερμηνείες

   [IMG]
   [IMG]
                Το μνήμα της Σ. Βέμπο στο Α΄ Νεκροταφείο - Αθήνα
   [IMG]
   [IMG]
            Το επίγραμμα του Μ. Τραϊφόρου στο μνήμα της Σοφίας Βέμπο

     • Αγάπη μου η ώρα φτάνει
     • Ανθρωπός μου
     • Απόψε σε θυμάμαι
     • Ας ήταν για λίγο για λίγα λεπτά
     • Άσε τον παλιόκοσμο να λέει
     • Αφήστε με να πιω
     • Αχ να γύριζαν τα χρόνια τα παλιά
     • Βάζει ο Ντούτσε τη στολή του
     • Βιολιστή τσιγγάνε
     • Δεν είν' αυτή ζωή δεν είναι
     • Δεν έχεις τίποτα μα έχεις κάτι
     • Δεν κλαίω πια
     • Δεν ξέρω τι κρύβει η καρδιά σου
     • Ειρήνη
     • Ζεχρά
     • Θα καθόμουνα πλάι σου
     • Θέλω να μπορούσε να γίνει
     • Καινούργια τώρα ζωή
     • Καλό σου ταξίδι
     • Κάνε κουράγιο Ελλάδα μου
     • Κάποιο μυστικό
     • Κάποιος κάπου κάποτε
     • Κάτι με τραβά κοντά σου
     • Κι αν μ' αγαπάς μη μου το πης
     • Κλαις
     • Κορόιδο Μουσολίνι
     • Κρασί
     • Λόντρα, Παρίσι, Νιού Γιόρκ
     • Μ' αρέσει
     • Μαριτάνα
     • Μάρω, Μάρω
     • Μη φύγης ξανά
     • Μονά ζυγά
     • Να γιατί ακόμα σ' αγαπώ
     • Να η Αθήνα
     • Να με παίρνανε τα σύννεφα
     • Να μην έφευγα ξανά
     • Νάνι-νάνι
     • Ο Γιάννος κι η Παγώνα
     • Ομόνοια Πλάς
     • Όπου κι’ αν πας θα θυμάσαι
     • Όταν γυρίζουν τα χελιδόνια
     • Παιδιά της Ελλάδος παιδιά
     • Πάντα μαζί
     • Παρελθόν
     • Πόσο λυπάμαι
     • Ποτέ δεν θα στο πώ
     • Ραντεβού στην Αθήνα
     • Σ' αγαπώ γιατί είσαι ο μόνος
     • Σ’ αγαπώ και μ’ αρέσει η ζωή
     • Σβήσε το φώς και γεμάτη γαλήνη
     • Σουβενίρ ντ' Ατέν
     • Σπανιόλικο τραγούδι
     • Στην ακρογιαλιά
     • Στον πόλεμο βγαίνει ο Ιταλός
     • Συγγνώμη σου ζητώ, συγχώρεσέ με
     • Ταμπακιέρα
     • Το καινούργιο φεγγάρι
     • Το πρωί με ξυπνάς με φιλιά
     • Το φεγγάρι είναι κόκκινο
     • Φεριχά
     • Χειμώνας
     • Χωριάτα
     • Ψεύτικα βγήκανε όσα ονειρεύτηκα

[Επεξεργασία] Κινηματογράφος

   Η Σοφία Βέμπο έχει συμμετάσχει στις ελληνικές ταινίες "η Προσφυγοπούλα"
   (1938) στο ρόλο της Σοφίας Νάκου, "Στέλλα" (1955) στο ρόλο της Μαρίας και
   "Στουρνάρα 288" (1959) ως κυρία Τζένη και Σοφία Βέμπο.

[Επεξεργασία] Πηγές

     • "Εγκυκλοπαίδεια Πάπυρος Λαρούς Μπριτάννικα" τομ.14ος, σελ.17.
     • ΕΡΤ : «Σοφία Βέμπο 100 χρόνια από τη γέννησή της» Ειδικό ραδιοφωνικό
       αφιέρωμα – Οκτώβριος 2010.
     • «Τα Παρασκήνια» (εβδομαδιαίο περιοδικό κριτικής τέχνης – 16-7-1938)
       τεύχος.98.
     • Γιάννης Σολδάτος: «Ιστορία του ελληνικού κινηματογράφου» τομ. 4ος -
       Αθήνα.

     • Η είδηση του θανάτου της, Μακεδονία, 12 Μαρτίου 1978.

   Ανακτήθηκε από
   "http://el.wikipedia.org/wiki/%CE%A3%CE%BF%CF%86%CE%AF%CE%B1_%CE%92%CE%AD%CE%BC%CF%80%CE%BF"
   Κατηγορίες: Έλληνες τραγουδιστές | Έλληνες ηθοποιοί | Γεννήσεις το 1910 |
   Θάνατοι το 1978 | Ανατολικοθρακιώτες
   Κρυμμένη κατηγορία: Άρθρα που χρειάζονται παραπομπές

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • English
     • Українська

     • Τελευταία τροποποίηση 07:03, 16 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
