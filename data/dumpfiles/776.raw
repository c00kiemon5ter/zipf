   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                           Ιερά Παράδοση

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Ιερά Παράδοση, Αποστολική Παράδοση ή και
   απλώς Παράδοση, στην Ορθόδοξη θεολογία
   αποκαλείται το σύνολο των αληθειών της
   πίστης^[1] που αρχικά παραδόθηκαν με τον
   ενιαίο τύπο της προφορικής διδαχής του
   Χριστού και των Αποστόλων^[2] και κατόπιν
   διδάχθηκαν αυθεντικά και ανελλιπώς από
   την Εκκλησία στους μετέπειτα αιώνες^[3]. Η
   Ιερά Παράδοση, αποτελεί πηγή των
   αληθειών της χριστιανικής θρησκείας
   ισότιμη "τω θείω γραπτώ λόγω"^[4].

   Το κέντρο της Ιεράς Παραδόσεως είναι ο
   Χριστός και η μετ' αυτού κοινωνία και η
   περί Αυτού μαρτυρία των προφητών,
   αποστόλων και αγίων. Έτσι γίνεται
   αντιληπτό πως η Ιερά Παράδοση
   αποδίδεται μέσω των θεουμένων αυτών
   ανθρώπων της εκκλησίας εν Πνεύματι Αγίω
   είτε μέσα από προφορικό και γραπτό λόγο,
   είτε μέσω απεικονίσεων.

   Για τους Ορθοδόξους, η Ιερά Παράδοση της
   εκκλησίας αποτελεί αλάθητη έκφραση των
   ενεργειών του Θεού, και δεν είναι
   διάφορη και ανεξάρτητη από την Αγία
   Γραφή, η οποία αποτελεί μέρος αυτής και
   καμμία αντίθεση δεν θεωρείται ότι
   ενυπάρχει στη διδασκαλία τους. Η
   "διάκριση Αγίας Γραφής και Παράδοσης ως
   δύο πηγών...του περιεχομένου της πίστης"
   είναι "συμβατική" καθώς "η Εκκλησία ποτέ
   δεν ξεχώρισε με τέτοια έμφαση αυτές τις
   δύο πηγές"^[5]. Ορθότερα θα λέγαμε ότι "η
   Εκκλησία γνωρίζει μία παράδοση, που
   νοείται μονάχα σε ιστορική συνέχεια,
   οπότε και τα βιβλία της Αγίας Γραφής
   αποτελούν το πιο εκλεκτό, θα έλεγε
   κανείς, κομμάτι αυτής της παράδοσης"^[6].

   Κατά συνέπεια, η Ιερά παράδοση
   περιέχεται στην Αγία Γραφή και στις
   άλλες πηγές της Ιεράς Παραδόσεως.
   Τέτοιες είναι πρωτίστως οι δογματικές
   αποφάνσεις των Οικουμενικών Συνόδων
   (συμπεριλαμβανομένου του Συμβόλου της
   πίστεως Νικαίας-Κωνσταντινουπόλεως και
   των αποφάσεων της Πενθέκτης εν Τρούλλω
   Οικουμενικής Συνόδου (691/2) ως
   συμπληρωματικής των Ε' και ΣΤ').
   Δευτερευόντως, σημαντικές πηγές
   αποτελούν τα Σύμβολα Αποστολικό και
   Αθανασιανό, τα συγγράμματα των αρχαίων
   μεγάλων Πατέρων και ιδιαιτέρως εκείνα
   τα σημεία όπου "διακριβούται συμφωνία
   των Πατέρων"^[7] και η Θεία Λειτουργία "ως
   εκφράζουσα την πίστιν της καθόλου
   Ορθοδόξου Εκκλησίας"^[3]. Επίσης, φορείς
   της Ιεράς Παραδόσεως είναι και τα
   μεταγενέστερα δογματικοσυμβολικά
   μνημεία και η υμνολογία της Εκκλησίας θα
   πρέπει όμως να χρησιμοποιούνται
   βοηθητικά και "μετά μεγίστης προσοχής"^[8]
   καθώς στα μεν πρώτα υπάρχουν ετερόδοξες
   επιδράσεις (αν και εξωτερικές και όχι
   ουσιαστικές), ενώ στην υμνογραφία
   υπάρχουν συχνά ποιητικές και εικονικές
   εκφράσεις "μη διακρινομένας επί
   δογματική ακριβεία"^[6].

   Ιστορικά, η Ορθόδοξη Εκκλησία θεωρεί πως
   ο διαχωρισμός της Ιεράς Παραδόσεως σε
   δύο κομμάτια, Γραφή και Παράδοση,
   πηγάζει από την "Μεταρρύθμιση του
   Προτεσταντισμού, από το 16° αιώνα και
   εφεξής" που "εξαίροντας σχεδόν τη
   μοναδικότητα της Αγίας Γραφής (sola scriptura),
   ως πηγής του λόγου του Θεού, ανάγκασε τη
   Ρωμαιοκαθολική Εκκλησία στη σύνοδο του
   Τριδέντου (1545-1563) να ανακηρύξει με έμφαση
   Αγία Γραφή και Παράδοση ως δύο Ισότιμες
   και Ισόκυρες πηγές του περιεχομένου της
   πίστης"^[9]. Ο ίδιος ο Απόστολος Παύλος
   θεωρεί τη διδασκαλία ως καρπό της
   παράδοσης, πράγμα που σημαίνει ότι "η
   παράδοση κάνει τις Επιστολές του, και
   όχι αυτές την παράδοση"^[8].

   Σύμφωνα με την άποψη των Ορθοδόξων, η
   πράξη και η διδασκαλία των Προτεσταντών
   και της Ρωμαιοκαθολικής Εκκλησίας έχουν
   απομακρυνθεί από την αυθεντική
   Παράδοση, η τελευταία όμως, με την Β'
   Βατικάνεια Σύνοδο, θεωρείται ότι
   "καταβάλλει σαφή προσπάθειαν επιστροφής
   εις ωρισμένα εγκαταλελειμμένα σημεία
   της αρχαίας εκκλησιαστικής
   παραδόσεως"^[10].

[Επεξεργασία] Υποσημειώσεις

    1. ↑ Νικ. Μητσόπουλος, "Παράδοσις Ιερά",
       Θρησκευτική και Ηθική Εγκυκλοπαίδεια
       (Θ.Η.Ε.), τόμ. 10, εκδ. Μαρτίνος Αθ., Αθήνα
       1967, στ. 24.
    2. ↑ Π.Ν.Τρεμπέλα «Δογματική», Τόμος Α΄,
       σελίς 121
    3. ↑ ^3,0 ^3,1 Θ.Η.Ε., ό.π..
    4. ↑ Αγίου Νεκταρίου, Ορθόδοξος Ιερά
       Κατήχησις, 4η έκδ., εκδ. Βασ. Ρηγόπουλου,
       Θεσσαλονίκη 2001 (c1899), σελ. 177.
    5. ↑ Ματσούκας Α. Νίκος, Δογματική και
       Συμβολική θεολογία, τόμ. Γ'
       (Ανακεφαλαίωση και Αγαθοτοπία-Έκθεση
       του οικουμενικού χαρακτήρα της
       χριστιανικής διδασκαλίας), Πουρναράς,
       Θεσσαλονίκη 1997, σελ. 151.
    6. ↑ ^6,0 ^6,1 ό.π..
    7. ↑ Θ.Η.Ε., ό.π., στ. 26.
    8. ↑ ^8,0 ^8,1 στο ίδιο.
    9. ↑ Ματσούκας, Δογματική..., Γ', ό.π..
   10. ↑ Θ.Η.Ε., τόμ. 04 (1964), στ. 1165.

[Επεξεργασία] Βιβλιογραφία

     * Παναγιώτη Ν. Τρεμπέλα, «Δογματική»,
       Τόμος Α΄, Εκδόσεις Σωτήρ, Αθήνα 1997
     * Ιωάννου Σ. Ρωμανίδου, «Δογματική και
       Συμβολική Θεολογία», Τόμος Α΄ (Η
       Αποκάλυψις, η Ιερά Παράδοσις, η Αγία
       Γραφή, και το Αλάθητον), Εκδόσεις
       Πουρναρά, Θεσσαλονική 1999.
     * Νικ. Μητσόπουλος, «Παράδοσις Ιερά»,
       Θρησκευτική και Ηθική Εγκυκλοπαίδεια
       (Θ.Η.Ε.), τόμ. 10, Εκδόσεις Μαρτίνος Αθ.,
       Αθήνα 1967, στ. 24-27
     * Αγίου Νεκταρίου, «Ορθόδοξος Ιερά
       Κατήχησις», 4η έκδ., Εκδόσεις Βασ.
       Ρηγόπουλου, Θεσσαλονίκη 2001 (c1899)
     * Ματσούκας Α. Νίκος, «Δογματική και
       Συμβολική θεολογία», Τόμος Γ'
       (Ανακεφαλαίωση και Αγαθοτοπία-Έκθεση
       του οικουμενικού χαρακτήρα της
       χριστιανικής διδασκαλίας), Εκδόσεις
       Πουρναράς, Θεσσαλονίκη 1997

   Ανακτήθηκε από
   "http://el.wikipedia.org/wiki/%CE%99%CE%B5%CF%81%CE%AC_%CE%A0%CE%B1%CF%81%CE%AC%CE%B4%CE%BF%CF%83%CE%B7"
   Κατηγορία: Χριστιανική θεολογία

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

     * Τελευταία τροποποίηση 19:47, 25
       Ιανουαρίου 2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
