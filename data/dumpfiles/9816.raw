   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                   Πτολεμαΐδα

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

                       Αυτό το άρθρο ή η ενότητα δεν αναφέρει τις πηγές του ή
                       δεν περιέχει επαρκείς παραπομπές.

   Tango-nosources.svg Μπορείτε να βοηθήσετε την Βικιπαίδεια προσθέτοντας
                       κατάλληλες πηγές και παραπομπές που να υποστηρίζουν το
                       άρθρο.
                       Η σήμανση τοποθετήθηκε στις 24/12/09.

   Συντεταγμένες: 40°30′43″N 21°40′44″E﻿ / ﻿40.5119, 21.6789

                         Πτολεμαΐδα
   Έμβλημα
   Ptolemaida, Kozani prefecture, Greece - aerial view.jpg
   Η Πτολεμαϊδα πανοραμικά

   Πτολεμαΐδα (Ελλάδα)
                         Πτολεμαΐδα
   Πτολεμαΐδα

   ═══════════════════════════════════════════════════════
   Γεωγραφικό Διαμέρισμα      Μακεδονία
   Περιφέρεια                 Δυτική Μακεδονία
   Νομός                      Κοζάνης
   Αρ. δημ. διαμερισμάτων     12
   Επίσημος πληθυσμός         35.539 (2001)
   Έκταση                     217,901[1] km²
   Ταχυδρομικός κώδικας       50200
   Τηλεφωνικός κωδικός        24630
   Δήμαρχος                   Γρηγόριος Τσιούμαρης
   Δικτυακός τόπος            http://www.ptolemaida.gr

   Για άλλες χρήσεις, δείτε: Πτολεμαΐδα (αποσαφήνιση).

   Η Πτολεμαΐδα (καθ. Πτολεμαΐς), πρώην Καϊλάρια (τα), είναι πόλη στη βόρεια
   Ελλάδα, στο Διοικητικό Διαμέρισμα της Δυτικής Μακεδονίας, ανήκει στο νομό
   Κοζάνης, και είναι πρωτεύουσα της επαρχίας Εορδαίας. Απέχει περίπου 28
   χιλιόμετρα από την Κοζάνη, πρωτεύουσα του νομού, και είναι η δεύτερη σε
   πληθυσμό πόλη του.

   Από τη δεκαετία του 1960, η εθνική οδός GR- 3/E65 παρακάμπτει την πόλη
   στην ανατολή. Χαρακτηρίζεται ως ενεργειακό κέντρο της Ελλάδος λόγω των
   θερμοηλεκτρικών σταθμών που εκμεταλλεύονται το λιγνίτη της περιοχής για
   παραγωγή ενέργειας.

   Η περιοχή της Εορδαίας μαζί με την υπόλοιπη Άνω Μακεδονία της αρχαιότητας
   ή τη σημερινή Δυτ. Μακεδονία, η οποία καταλαμβάνει τη Β.Δ γωνία του
   Ελληνικού κράτους, αποτελεί την πανάρχαια κοιτίδα των Μακεδόνων.

   Πίνακας περιεχομένων

     • 1 Ονομασία - Ετυμολογία
     • 2 Γεωγραφική Θέση - Κλίμα και Περιβάλλον
     • 3 Ιστορία

          • 3.1 Προϊστορική Εποχή
          • 3.2 Αρχαιότητα

               • 3.2.1 Μακεδονική Περίοδος
               • 3.2.2 Ρωμαϊκή Περίοδος

          • 3.3 Νεότερη Εποχή

               • 3.3.1 Τουρκοκρατία
               • 3.3.2 Απελευθέρωση

     • 4 Λιγνίτης και Ατμοηλεκτρικά Εργοστάσια
     • 5 Δήμος

          • 5.1 Τοπικά διαμερίσματα Πτολεμαΐδας
          • 5.2 Αδελφοποιημένοι Δήμοι

     • 6 Πολιτιστικές Υποδομές

          • 6.1 Παλαιοντολογικό, Ιστορικό και Λαογραφικό Μουσείο
          • 6.2 Πνευματικό Κέντρο
          • 6.3 Δημοτική Βιβλιοθήκη
          • 6.4 Πολιτιστικές Ομάδες στην Πτολεμαΐδα
          • 6.5 Εκδηλώσεις
          • 6.6 Αθλητικά Σωματεία

     • 7 Αξιοθέατα

          • 7.1 Υδραγωγείο Πτολεμαΐδας
          • 7.2 Παλαιοντολογικό και Ιστορικό Μουσείο Πτολεμαΐδας

     • 8 Υποδομές

          • 8.1 Σιδηροδρομικός Σταθμός
          • 8.2 Δημαρχείο
          • 8.3 Διοικητήριο
          • 8.4 Τηλεθέρμανση
          • 8.5 Κέντρο Περιβάλλοντος - ΚΕ.ΠΕ
          • 8.6 Βιολογικός Καθαρισμός
          • 8.7 Σχολή Δημοτικής Αστυνομίας

     • 9 Εκκλησίες
     • 10 Τ.Ε.Ι ΜΑΙΕΥΤΙΚΗΣ
     • 11 Εξωτερικοί σύνδεσμοι
     • 12 Παραπομπές

[Επεξεργασία] Ονομασία - Ετυμολογία

   Η ονομασία της πόλης προέκυψε από τον Πτολεμαίο, στρατηγό του Μεγάλου
   Αλεξάνδρου, όπου αργότερα αναγορεύτηκε Βασιλιάς της Αιγύπτου με το όνομα
   Πτολεμαίος Α΄ Σωτήρ (Λάγος). Άγαλμά του υπάρχει στην κεντρική πλατεία της
   πόλης.

   O Πτολεμαίος ο Λάγου, υπήρξε στρατηγός, σωματοφύλακας και συμμαθητής του
   Μεγάλου Αλεξάνδρου καθώς και αγαπημένος μαθητής του Αριστοτέλη. Καταγόταν
   από την Εορδαία και προς τιμήν αυτού και της κόρης του Πτολεμαΐδας
   ονομάστηκε η πόλη.

   Το προηγούμενο όνομα της πόλεως ήταν Καϊλάρια (τα), και αποτελούνταν από
   μερικά χωριά. Η ονομασία Καϊλάρ σημαίνει στα τούρκικα, Λάσπες. Η αλλαγή
   της ονομασίας έγινε στα πλαίσια της αποκατάστασης της Αρχαίας Μακεδονικής
   ιστορικής κληρονομιάς της περιοχής, μετά την ενσωμάτωση της περιοχής στο
   Ελληνικό Κράτος. Έτσι και καθώς ήταν ευρέως διαδεδομένο στην ευρύτερη
   περιοχή της Δυτικής Μακεδονίας, πολλά χωριά και πόλεις πήραν τα ονόματα
   τους από στρατηγούς του Μεγάλου Αλεξάνδρου.

[Επεξεργασία] Γεωγραφική Θέση - Κλίμα και Περιβάλλον

   Η πόλη της Πτολεμαΐδας είναι απλωμένη στην κοιλάδα της Εορδαίας και
   περιβάλλεται από τις βουνοπλαγιές του όρους Άσκιο - Σινιάτσικο, στο
   νοτιοδυτικό σημείο και του όρους Βέρμιου στα βορειοανατολικά.

   [IMG]
   [IMG]
   Άσκιο - Άποψη από την κοινότητα Βλάστης

   Βρίσκεται στο ίδιο περίπου γεωγραφικό πλάτος και Δυτικά από την Μητρόπολη
   της Μακεδονίας, Θεσσαλονίκη με την οποία και συνδέεται οδικά μέσω
   Καστανιάς - Βέρμιο 150 χλμ ( παλαιός δρόμος) μέσω της Εγνατίας οδού (νέο
   οδικό δίκτυο), και επίσης μέσω Έδεσσας, 140 χλμ . Πιο συγκεκριμένα είναι
   βόρεια της Κοζάνης σε απόσταση 28 χιλιομέτρων, ανατολικά της Καστοριάς σε
   απόσταση 55 χιλιομέτρων, νότια, νοτιονατολικά της Φλώρινας σε απόσταση 54
   χιλιομέτρων και νοτιοδυτικά της Έδεσσας σε απόσταση πάλι 54 χιλιομέτρων
   περίπου. Στους νέους στρατηγικούς σχεδιασμούς υπάρχουν σκέψεις να
   συντομευθεί ο δρόμος Καστοριας -Πτολεμαΐδας, μέσω διάνοιξης οδών από την
   Κλεισούρα.

   Το έδαφός της είναι εύφορο καθώς είναι χτισμένη σε οροπέδιο σε υψόμετρο
   600 μ. και έχει πλούσιο υδροφόρο ορίζοντα. Το κλίμα της χαρακτηρίζεται ως
   εύκρατο, εύκρατο - ηπειρωτικό. Το χειμώνα η θερμοκρασία φτάνει ακόμα και
   κάτω από το μηδέν, με έντονο το φαινόμενο των βροχοπτώσεων αλλά και των
   χιονοπτώσεων κυρίως τους μήνες του Δεκεμβρίου αλλά και του Ιανουαρίου. Το
   φθινόπωρο η θερμοκρασία είναι χαμηλή με συχνές βροχοπτώσεις και έντονη
   συννεφιά. Την άνοιξη παρατηρείται μια αύξηση της θερμοκρασίας κυρίως προς
   τα τέλη του Μαϊου με μικρή συχνότητα βροχοπτώσεων. Το καλοκαίρι η
   θερμοκρασία μπορεί να φτάσει τους 38-39 βαθμούς Κελσίου.

[Επεξεργασία] Ιστορία

  [Επεξεργασία] Προϊστορική Εποχή

   Σύμφωνα με τους αρχαιολόγους, η περιοχή της Πτολεμαϊδας έχει κατοικηθεί
   από το 6000 π.Χ^[εκκρεμεί παραπομπή]. Κάποιες έρευνες υποστηρίζουν ότι στη
   Δυτική Μακεδονία κατοικούσαν πριν το 2200 π.Χ. Αιολείς και Αρκάδες και η
   Εορδαία ανήκε στο κράτος των αρχαίων Ορεστών
   –Ελμιωτών^[εκκρεμεί παραπομπή].

   Σημερινές έρευνες δέχονται ότι ένα ευρύτερο σύνολο απ' τους Πρωτοέλληνες,
   δηλαδή Αιολείς και Αρκάδες που χαρακτηρίζονται ως αχαϊκό υπόστρωμα,
   κατοικούσε στη Δυτ. Μακεδονία. Έτσι ερμηνεύεται και η γλωσσική συγγένεια
   της αρχαίας Μακεδονικής διαλέκτου όχι μόνο με τη Μυκηναϊκή Γλώσσα, αλλά
   και με την Αρκαδοκυπριακή και γενικότερα με τις διαλέκτους που
   χαρακτηρίζονται γενικότερα ως αχαϊκές - πρωτοελληνικές. Περί το 1900 π.Χ.
   οι πρωτοέλληνες αυτοί άρχισαν να κατεβαίνουν στη νότια Ελλάδα. Ένα τμήμα
   όμως αυτών έμεινε στη Μακεδονία. Ήταν αυτοί που στα ιστορικά χρόνια
   ονομάζονται Μακεδόνες^[εκκρεμεί παραπομπή].

   Εκτός από τις νεολιθικές αρχαιολογικές ανακαλύψεις, ένα χρυσό περιδέραιο
   που χρονολογείται κατά προσέγγιση στα 4500 π.Χ, ανακαλύφθηκε τυχαία από
   έναν κάτοικο στις 16 Φεβρουαρίου του 2006 στην περιοχή της Πτολεμαΐδας,
   στα περίχωρα της πόλης^[εκκρεμεί παραπομπή].

   Ο δημοσιογράφος Κώστας Καντούρης περιγράφει το στοιχείο ως ένα "επίπεδο,
   και κατά προσέγγιση δακτυλοειδές προϊστορικό κρεμαστό κόσμημα που πιθανώς
   να είχε θρησκευτική σημασία και να είχε φορεθεί σε περιδέραιο από ένα
   προεξέχον μέλος της τότε κοινωνίας".

  [Επεξεργασία] Αρχαιότητα

   [IMG]
   [IMG]
   Αρχαίος Μακεδονικός Τάφος

   Το όνομα Εορδαία σημαίνει αγαπημένη και πάρθηκε από την αρχαία θεά Έορδα
   (Μητέρα Γη)^[εκκρεμεί παραπομπή].

   Στο πέρασμα των χρόνων το κρατίδιο των Εορδών ανέπτυξε ισχυρή δύναμη, δικό
   του τρόπο στις τέχνες και τον πολιτισμό, αλλά επειδή δέχόταν συχνές και
   πολλές επιθέσεις από διάφορους επιδρομείς και εξαιτίας του ότι διατηρούσε
   φιλικές σχέσεις με το κράτος των Αιγών, τελικά το προσεταιρίσθηκε.

    [Επεξεργασία] Μακεδονική Περίοδος

   Με τη γρήγορη εξέλιξη του κράτους των Αιγών, στο οποίο βασιλείς μεταξύ των
   άλλων διετέλεσαν ο Φίλιππος ο Β΄ και ο Μέγας Αλέξανδρος, το κρατίδιο των
   Εορδών ενσωματώθηκε πλήρως στο κράτος των Αιγών, ενώ ο βασιλιάς Φίλιππος
   Β' και ο Μέγας Αλέξανδρος φρόντισαν να αφομοιωθεί και ολόκληρη η περιοχή
   Εορδαία στο κράτος των αρχαίων Μακεδόνων. Αυτό με τη σειρά του είχε ως
   αποτέλεσμα και την πλήρη ενσωμάτωση και αφομοίωση των κατοίκων της αρχαίας
   Εορδαίας - Εορδών - στο Μακεδονικό βασίλειο.

   Από τους έξι στρατηγούς, σωματοφύλακές του Μεγάλου Αλεξάνδρου , ο
   Πτολεμαίος ο Λάγου καθώς και ο Αριστόνους καταγοταν από την
   Εορδαία^[εκκρεμεί παραπομπή].

    [Επεξεργασία] Ρωμαϊκή Περίοδος

   Για την περίοδο των Ρωμαϊκών χρόνων έχουμε πολλές πληροφορίες από
   ιστορικούς που αναφέρονται στην περιοχή της Πτολεμαϊδας και της Εορδαίας.
   Σε αυτήν έγιναν πολλές συγκρούσεις στη διάρκεια της μακρόχρονης πάλης
   Μακεδόνων με τους Ρωμαίους που προσπαθούσαν να εισέλθουν στη λεκάνη της
   Εορδαίας και να προωθηθούν απ’ αυτή στην Ηπειρωτική Ελλάδα, αλλά και γιατί
   η περιοχή αποτελούσε κομβικό σημείο καθώς η Εγνατία οδός και πιο
   συγκεκριμένα η Αρχαία Εγνατία Οδός, που συνέδεε τη Ρώμη με τις χώρες της
   κυριαρχίας των Ρωμαίων στην Ανατολή, περνούσε μέσα από την πόλη.

  [Επεξεργασία] Νεότερη Εποχή

    [Επεξεργασία] Τουρκοκρατία

   Μετά τη Μάχη του Κοσσυφοπεδίου το 1389, και πριν την εισβολή των Τούρκων
   στον Ελλαδικό χώρο, υπήρξαν μεγάλες καταστροφές από τους Τούρκους με
   μαζικό κάψιμο σπιτιών και λεηλατήσεις περιουσιών^[εκκρεμεί παραπομπή].
   Κατά την διάρκεια της Τουρκοκρατίας η περιοχή ονομαζόταν "Επαρχία
   Καϊλαρίων" και η Πτολεμαΐδα, "Καϊλάρ". Η περιοχή έγινε γνωστή για τη
   συμβολή της στο Μακεδονικό Αγώνα και για τις ιστορικές μάχες στα χωριά
   Κόμανος και Περδίκκας κατά τους Βαλκανικούς πολέμους του 1912-13.
   Σημαντικές μορφές της πόλης κατά τη διάρκεια του Μακεδονικού Αγώνα ήταν ο
   Ιωάννης Κατεκανόπουλος, ο Γεώργιος Ρόμπολης και η Βενετία
   Μπαμπαγιάννη^[1].

    [Επεξεργασία] Απελευθέρωση

   Η πόλη απελευθερώθηκε από την τουρκική κατοχή στις 15 Οκτωβρίου 1912,
   γεγονός που γιορτάζεται κάθε χρόνο με μαθητική παρέλαση.

   Κατά τον Α' Βαλκανικό Πόλεμο, στην Πτολεμαΐδα, κατά την προέλαση του
   Ελληνικού στρατού στις 15 Οκτώβρη του 1912, οι Τούρκοι κάτοικοι της
   περιοχής αντιστάθηκαν μόνοι τους για λίγο, μα αναγκάστηκαν να υποχωρήσουν
   και στο τέλος να παραδώσουν την πόλη. Στις 24 του ίδιου μήνα, Τούρκοι
   κάτοικοι, με την βοήθεια ατάκτων Τούρκων στρατιωτών, αιφνιδιάζουν την 5η
   Ελληνική μεραρχία που υποχωρούσε από το Αμύνταιο - (Σόροβιτς) και της
   προκάλεσαν σοβαρές απώλειες. Η 5η μεραρχία ουσιαστικά έχασε τη συνοχή της
   και ανασυντάχθηκε στην Κοζάνη.

   Μετά την απελευθέρωση, η πόλη αναπτύχθηκε. Το 1916 η επαρχία Καϊλαρίων
   μετονομάστηκε σε επαρχία Εορδαίας. Πριν και μετά την υπογραφή της συνθήκης
   της Λωζάνης, μεγάλες μάζες προσφύγων κατέφευγαν στα προσφάτως
   απελευθερωμένα εδάφη, από το 1919 και ίσως και λίγο πιο πριν, και καθώς
   έγινε και η ανταλλαγή των πληθυσμών με την προαναφερθείσα συνθήκη. Στην
   περιοχή εγκαταστάθηκαν πρόσφυγες από τη Θράκη, τον Πόντο και τη Μικρά Ασία
   γενικότερα, αντικαθιστώντας έτσι τον κυρίως τουρκογενή πληθυσμό που ζούσε
   πριν, τους λεγόμενους Κονιάρους, υπερδιπλασιάζοντας τον πληθυσμό της πόλης
   και συμβιώνοντας αρμονικά με τους βλάχικους πληθυσμούς και τους υπόλοιπους
   γηγενείς κατοίκους της Εορδαίας.

[Επεξεργασία] Λιγνίτης και Ατμοηλεκτρικά Εργοστάσια

   [IMG]
   [IMG]
   Λιγνιτωρυχείο

   Μετά τον Β' Παγκόσμιο Πόλεμο η πόλη της Πτολεμαΐδας έδειξε νέα σημάδια
   ανάκαμψης. Η ανακάλυψη του λιγνίτη, αποτέλεσε σπουδαίο ρόλο στην ανάπτυξη
   της πόλης και μετέτρεψε όλη τη γύρω περιοχή από γεωργο-κτηνοτροφική σε
   βιομηχανική.

   Στη δεκαετία του 1950, ανακαλύφθηκαν τεράστιες ποσότητες λιγνίτη στο
   υπέδαφος και έκτοτε η ευρύτερη περιοχή έχει γίνει το μεγαλύτερο κέντρο
   εξόρυξης λιγνίτη στη χώρα. Η κυβέρνηση του Κωνσταντίνου Καραμανλή
   δημιούργησε το πρώτο ατμοηλεκτρικό εργοστάσιο το οποίο έδωσε ώθηση στην
   οικονομική ανάπτυξη της ευρύτερης περιοχής. Στην συνέχεια δημιουργήθηκαν
   άλλα δύο εργοστάσια και άλλες παρόμοιες μεγάλες μονάδες της ΔΕΗ στις
   περιοχές του νομού Φλωρίνης (περιοχή Αμυνταίου) το 1987 και εντός του
   νομού Κοζάνης (αλλά εκτός των διοικητικών ορίων της Πτολεμαΐδας) στην
   περιοχή Αγίου Δημητρίου.

   Σήμερα (2006) λειτουργούν 5 ατμοηλεκτρικοί σταθμοί ΑΗΣ στην περιοχή. Κάθε
   χρόνο εξορύσσονται 55 εκατομμύρια τόνοι λιγνίτη και από τις 15
   θερμοηλεκτρικές μονάδες, που αποδίδουν ισχύ πάνω από 4,000 MW, παράγεται
   περίπου το 70% της ηλεκτρικής ισχύος της χώρας. Κατασκευαστικές εταιρίες,
   τεχνικές εταιρίες, εργατικό, τεχνικό και επιστημονικό προσωπικό από όλη
   την Ελλάδα έχει εγκατασταθεί στην Πτολεμαΐδα, λόγω του εργοστασίου.

   Τα λιγνιτωρυχεία της Πτολεμαΐδας θεωρούνται τα μεγαλύτερα στα
   Βαλκάνια^[εκκρεμεί παραπομπή].

[Επεξεργασία] Δήμος

   Στις 8 Σεπτεμβρίου 1942 η Πτολεμαΐδα από κοινότητα έγινε δήμος με 8.000
   κατοίκους, των οποίων κύρια ασχολία ήταν η γεωργία και η κτηνοτροφία.
   Αξίζει να αναφερθεί ότι η επαρχία Εορδαίας ήταν μεγάλο εμπορικό και
   επιχειρηματικό κέντρο πριν την Τουρκοκρατία^[εκκρεμεί παραπομπή] αλλά κατά
   την μετέπειτα περίοδο επήλθε η παρακμή και η συρρίκνωση.

   Ο σημερινός Δήμος Πτολεμαϊδας αποτελείται από την πόλη της Πτολεμαϊδας και
   12 μικρές κοινότητες, καλύπτοντας έκταση 217,9 τ.χλμ. Κατά την απογραφή
   του 2001, ο πραγματικός πληθυσμός του τοπικού διαμερίσματος Πτολεμαϊδας
   ήταν 28.942 κάτοικοι. Ο συνολικός πληθυσμός του δήμου ήταν 35.539
   κάτοικοι.

   Έτος Πληθυσμός Πτολεμαϊδας
   1940 7.719
   1951 8.816
   1961 12.747
   1971 16.588
   1981 22.109
   1991 25.125
   2001 28.942

  [Επεξεργασία] Τοπικά διαμερίσματα Πτολεμαΐδας

     • Περδίκας, πληθυσμός 1.858 κάτοικοι , υψόμετρο 595μ
     • Ασβεστόπετρα, πληθυσμός 740 κάτοικοι , υψόμετρο 745μ
     • Ολυμπιάδα, πληθυσμός 693 κάτοικοι , υψόμετρο 670μ
     • Πεντάβρυσος, πληθυσμός 305 κάτοικοι , υψόμετρο 598μ
     • Μαυροπηγή, πληθυσμός 649 κάτοικοι , υψόμετρο 641μ
     • Γαλάτεια, πληθυσμός 530 κάτοικοι , υψόμετρο 650μ
     • Δροσερό, πληθυσμός 327 κάτοικοι , υψόμετρο 670μ
     • Καρδιά, πληθυσμός 701 κάτοικοι , υψόμετρο 597μ
     • Κόμανος, πληθυσμός 523 κάτοικοι , υψόμετρο 660μ
     • Προάστιο, πληθυσμός 863 κάτοικοι , υψόμετρο 605μ
     • Πτελεώνας, πληθυσμός 113 κάτοικοι , υψόμετρο 780μ

  [Επεξεργασία] Αδελφοποιημένοι Δήμοι

     • Έγκωμη, Κύπρου
     • Αλεξάνδρεια, Αιγύπτου
     • Νόβισαντ, Σερβίας
     • Μόστ, Τσεχίας

[Επεξεργασία] Πολιτιστικές Υποδομές

  [Επεξεργασία] Παλαιοντολογικό, Ιστορικό και Λαογραφικό Μουσείο

   Το παλαιοντολογικό, ιστορικό και λαογραφικό μουσείο της πόλης βρίσκεται
   στην ανατολική πλευρά της πόλης λειτουργεί από το 1997 και εκτίθενται σε
   αυτό τοπικές ενδυμασίες, παλιά γεωργικά εργαλεία, οικιακά σκεύη αλλά και
   προϊστορικά εργαλεία, οστά μαμούθ, χαυλιόδοντες από ελεφαντοειδή,
   απολιθώματα εντόμων, φυτών και κοχυλιών που αποδεικνύουν ότι η περιοχή
   ήταν κάποτε καλυμμένη από θάλασσα. Οι ηλικίες των απολιθωμάτων είναι από
   ένα έως τρία εκατομμύρια χρόνια.

   Η κατασκευή του έγινε μέσα στα πλαίσια της προσπάθειας διατηρήσεως κτιρίων
   και μνημείων με ιδιαίτερο κάλλος και ιστορική κληρονομιά καθώς επίσης και
   της γενικότερης δόμησης μουσείων στην Ελλάδα. Η προσπάθεια αυτή έγινε υπό
   την αιγίδα του Υπουργείου Πολιτισμού και ξεκίνησε από την Μελίνα Μερκούρη,
   όταν η ίδια υπηρετούσε στο συγκεκριμένο Υπουργείο.

  [Επεξεργασία] Πνευματικό Κέντρο

   Στο Πνευματικό Κέντρο παρουσιάζονται όλες οι θεατρικές και μουσικές
   εκδηλώσεις και μέσα σ’ αυτό γίνονται διάφορα σεμινάρια και ομιλίες. Στο
   χώρο του πνευματικού κέντρου λειτουργεί και το Ανοικτό Λαϊκό Πανεπιστήμιο
   που διοργανώνει ο δήμος Πτολεμαΐδας με επισκέψεις ανθρώπων τεραστιας
   επιστημονικής μόρφωσης αλλά και καταξιωμένων καθηγητών από τον Ελληνικό
   αλλά και διεθνή χώρο. Ο πίσω χώρος του κτιρίου φιλοξενεί εκθέσεις
   ζωγραφικής, αγιογραφίας ή γλυπτών. H κατασκευή του ξεκινησε την δεκαετια
   του 1980. Βρίσκεται στη άνω πλευρά της πόλης, στη λεγόμενη Άνω Πτολεμαΐδα,
   μέσα σε αθλητικές εγκαταστάσεις με χώρους πρασίνου και αναψυχής, οπου
   βρίσκεται και μια μεγάλη παιδική χαρά. Απέναντι από το πνευματικό κέντρο
   βρίσκεται ο Μικρασιατικός Σύλλογος.

  [Επεξεργασία] Δημοτική Βιβλιοθήκη

   [IMG]
   [IMG]
   Βιβλιοθήκη

   Η Δημοτική Βιβλιοθήκη στεγάζεται στο κτίριο του παλιού Δημαρχείου. Στο
   ισόγειο υπάρχουν τα παιδικά βιβλία ενώ στον όροφο σε μια αίθουσα
   λειτουργεί βιβλιοθήκη των επιστημονικών βιβλίων και οι υπόλοιπες τρεις
   φιλοξενούν κατά καιρούς διάφορες εκθέσεις.

   Τη βιβλιοθήκη περιστοιχίζουν διάφορα δέντρα και θάμνοι καθώς και ένα μικρό
   συντριβάνι. Μπροστά από τη βιβλιοθήκη δε, και σε μικρότερη αποσταση των
   εκατό μέτρων, υπάρχει το επονομαζόμενο Παλαιό Πάρκο που είναι κατάφυτο απο
   πεύκα και αποτελεί σήμα κατατεθέν και σύμβολο της πόλης.

  [Επεξεργασία] Πολιτιστικές Ομάδες στην Πτολεμαΐδα

     • Μικρασιατικός Σύλλογος Πτολεμαΐδας."Μικρά Ασία"
     • Θρακική Εστία "Αρχιγένης"
     • Σύλλογος Κλεισουριέων Πτολεμαϊδας «Ο Άγιος Μάρκος».
     • Ποντιακός Σύλλογος Πτολεμαϊδας
     • Διάφοροι Συλλόγοι που δραστηριοποιούνται με το θέατρο και τα
       εικαστικά.

  [Επεξεργασία] Εκδηλώσεις

     • Οι εκδηλώσεις της Θρακικής Εστίας "ΚΛΗΔΟΝΑΣ".
     • Τα «Ιώνεια» του Συλλόγου Μικρασιατών "ΙΩΝΕΙΑ" .
     • Το τριήμερο καρναβάλι όλων των συλλόγων.
     • Τα Περδίκκεια .
     • Το πανηγύρι του Αη Γιάννη.

  [Επεξεργασία] Αθλητικά Σωματεία

     • Αρίων Πτολεμαΐδος, ιστορικό σωματείο της πόλης.
     • Απόλλων Πτολεμαΐδας, σύλλογος γυναικείας καλαθοσφαίρισης που
       αγωνίζεται για μια δεκαετία στην Α1 Εθνική κατηγορία.
     • Εορδαϊκός
     • Ηρακλής Πτολεμαΐδας
     • Δελφίνια Πτολεμαΐδας, κολυμβητικός σύλλογος
     • Διγενής Ακρίτας Εορδαίας, Σύλλογος Χειροσφαίρισης (Χάντμπολ)

[Επεξεργασία] Αξιοθέατα

  [Επεξεργασία] Υδραγωγείο Πτολεμαΐδας

   [IMG]
   [IMG]
   Υδραγωγείο

   Το κτίριο του υδραγωγείου Πτολεμαΐδας είναι σήμερα ένα από τα δυο
   διατηρητέα κτίρια της πόλης (το δεύτερο βρίσκεται στην είσοδο της πόλης
   από Κοζάνη απέναντι από το ΚΕ.ΠΕ. -Κέντρο Περιβάλλοντος . Οι εργασίες
   κατασκευής του ολοκληρώθηκαν το 1928 από την τότε υπηρεσία Τεχνικός
   Εποικισμός Δυτικής Μακεδονίας. Το υδραγωγείο εξυπηρετούσε τις ανάγκες της
   τότε κωμόπολης των Καλαϊρίων με μια μόνο γεώτρηση και μέχρι το 1992
   χρησιμοποιείτο ως ενδιάμεσο αντλιοστάσιο. Μία δεύτερη γεώτρηση έγινε το
   1943-44 στην Αγία Σκέπη και χρησιμοποιείτο μέχρι το 1984.

   Το τμήμα του υδραγωγείου που έχει ιδιαίτερο ενδιαφέρον είναι το σχήμα του
   στο τοίχο προς τον δρόμο. Το 1927 πυρπολήθηκαν, άγνωστο πως, τα γραφεία
   Διευθύνσεως Δυτ. Μακεδονίας και καταστράφηκαν όλα τα αρχεία μεταξύ των
   οποίων και τα στοιχεία διαχειρήσεως των έργων γεώτρησης Πτολεμαΐδας. Μετά
   από πολυήμερη σκέψη ο κ. Βαμβακάς (Δ/ντής της Δ.Δ.Μ.) σχεδίασε στο χαρτί
   την ακτινωτή εικόνα που αναφέρεται στους διάφορους τομείς έργων
   γενικότερα.

   Oι τομείς ήταν:

     • Μ για τις μεταφορές,
     • Π για τις προμήθειες,
     • Ε για τις εργολαβίες και
     • Η για τα ημερομίσθια.
     • Υ στο κέντρο για την λέξη Υδραγωγείο και γύρω της οι λέξεις
     • Τεχνικός Εποικισμός Δυτικής Μακεδονίας .

  [Επεξεργασία] Παλαιοντολογικό και Ιστορικό Μουσείο Πτολεμαΐδας

   Το Παλαιοντολογικό και Ιστορικό Μουσείο Πτολεμαΐδας διαθέτει μεγάλους
   εσωτερικούς χώρους και πλούσια εκθέματα πολιτισμού, λαογραφίας, τέχνης και
   ιστορίας και πλήθος άλλων εκπλήξεων παρουσιάζονται στο Μουσείο της πόλης.
   Ως εκθεσιακός χώρος, λειτούργησε για πρώτη φορά το 1997. Αρχικά οι
   συλλογές του στεγάστηκαν σε ενοικιαζόμενους χώρους. Από την 16η Οκτωβρίου
   του 2006, στεγάζεται στο νεόδμητο και σχεδιαζόμενο εξ αρχής ως μουσειακό
   κτίριο, επί της οδού 28ης Οκτωβρίου 1. Διαθέτει 2 ορόφους και συνολικά,
   2.202 τ.μ. σε οικόπεδο εμβαδού 2390,85 τ.μ. Στους χώρους του και πέραν των
   βασικών πτερύγων του, έχει προβλεφθεί η δημιουργία και λειτουργία
   πωλητηρίου, εργαστηρίου συντηρήσεως, αίθουσας συσκέψεων και προβολών,
   αίθουσας περιοδικών εκθέσεων, αναψυκτηρίου και εσωτερικού στεγασμένου
   αιθρίου.

   Στην οργάνωση του Μουσείου της Πτολεμαΐδας, ο βασικός προγραμματισμός εξ
   αρχής περιέλαβε τη συγκρότηση Παλαιοντολογικής, Αρχαιολογικής και
   Λαογραφικής / Βιομηχανικής Συλλογής, ενώ από το 1998 ενέταξε και την
   Πτέρυγα Εικαστικών καθώς και το Ιστορικό Τμήμα. Σήμερα σε πρώτη φάση,
   λειτουργεί μια πρώτη μορφή παρουσιάσεως των Παλαιοντολογικών και
   Αρχαιολογικών ευρημάτων, της Δημοτικής Πινακοθήκης καθώς και το Τμήμα του
   Ιστορικού Αρχείου.

[Επεξεργασία] Υποδομές

   Η Πτολεμαΐδα διαθέτει 12 Δημοτικά σχολεία, 5 Γυμνάσια, 3 Ενιαία Λύκεια, 3
   Τεχνικά Λύκεια, 1 Δημοτικό Ωδείο και ένα άλλο καινούριο που ήδη
   ανεγέρθηκε, 1 Μουσικό Γυμνάσιο καθώς και αρκετές πλατείες, πάρκα και
   παιδικές χαρές. Η πόλη έχει ακόμα πολλές καφετέριες-bar, εστιατόρια,
   κινηματογράφο, πολύκεντρο, δημοτική βιβλιοθήκη, εμπορικά κέντρα, μουσείο,
   κλειστό γυμναστήριο 1.500 θέσεων και νεόκτιστο κλειστό κολυμβητήριο 2.000
   θέσεων, γήπεδο ρίψεων, αίθουσα πάλης καθώς επίσης και ένα ολοκαίνουριο
   γήπεδο στίβου-ποδοσφαίρου 2.100 θέσεων ,καθώς επίσης και το Δημοτικό
   στάδιο της Πτολεμαΐδας, περίπου 4.000 θέσεων. Επίσης η πόλη της
   Πτολεμαΐδας φημίζεται διαθέτει σύγχρονη ρυμοτομία και άνετους δρόμους.

  [Επεξεργασία] Σιδηροδρομικός Σταθμός

   Ο Σιδηροδρομικός Σταθμός, χτισμένος το 1953, έχει μείνει αναλλοίωτος.

  [Επεξεργασία] Δημαρχείο

   [IMG]
   [IMG]
   Το Δημαρχείο της πόλης

   Το κτίριο του Δημαρχείου κατασκευάστηκε από το στρατό και προοριζόταν για
   Λέσχη Αξιωματικών. Όταν όμως η ιδέα εγκαταλείφθηκε, μετατράπηκε σε
   Δημαρχείο. Βρίσκεται στην είσοδο της πόλης πάνω στην εθνική οδό και
   ακριβώς απέναντι από το Δημοτικό Στάδιο Πτολεμαΐδας.

   Στεγάζει διάφορες υπηρεσίες του Δήμου, η Τεχνική Υπηρεσία στεγάζεται στο
   χώρο του πρώην Στρατοπέδου Μηχανικού στον δρόμο προς το Δ.Δ Ασβεστόπετρας.
   Κατά καιρούς έχει χρησιμοποιηθεί ως χώρος διεξαγωγής εξετάσεων για
   ερασιτεχνική άδεια οδηγήσεως.

  [Επεξεργασία] Διοικητήριο

   Εντός του 2010 ανεμένεται και η ολοκλήρωση του Διοικητηρίου της
   Πτολεμαΐδας, στο χώρο του αγροκηπίου δίπλα στο πάρκο έκτακτων αναγκών, το
   οποίο προορίζεται να στεγάσει τις υπηρεσίες της Νομαρχίας στην Πτολεμαΐδα.
   Το ήδη ανεγερθέν διοικήτηριο της Πτολεμαΐδας είναι ένα τριώροφο κτίσμα του
   οποίου το εμβαδόν φτάνει τα 1.825.84 τ.μ με υπόγειο (817 τ.μ) στον οποίο
   θα εξασφαλιστούν φεγγίτες για τον τέλειο φωτισμό γιατί εκεί θα βρίσκεται
   και αίθουσα εκδηλώσεων. Θα υπάρχει χώρος για στάθμευση οχημάτων 145
   θέσεων. Το Διοικητήριο έχει 2 εισόδους, την κύρια είσοδο που βρίσκεται
   νότια του λαογραφικού μουσείου Πτολεμαΐδας και την είσοδο που βρίσκεται
   στην αρχή της οδού Δημοκρατίας, δίπλα στο αντλιοστάσιο της Τηλεθέρμανσης.

  [Επεξεργασία] Τηλεθέρμανση

   Η Τηλεθέρμανση Πτολεμαΐδας προσφέρει θέρμανση στην πόλη με ζεστό νερό από
   την καύση του λιγνίτη.

  [Επεξεργασία] Κέντρο Περιβάλλοντος - ΚΕ.ΠΕ

   Σκοπός του Κέντρου Περιβάλλοντος είναι η βελτίωση της ποιότητας του
   περιβάλλοντος στο Νομό Κοζάνης, μέσα από την παρακολούθηση των παραμέτρων
   ποιότητας του περιβάλλοντος, τη διενέργεια ελέγχων, την εκπόνηση μελετών
   και ερευνητικών προγραμμάτων, τη διεξαγωγή εκπαιδευτικών προγραμμάτων και
   τη διάδοση πληροφοριών.

  [Επεξεργασία] Βιολογικός Καθαρισμός

   Ο βιολογικός καθαρισμός Πτολεμαΐδας λειτουργεί από τον Αύγουστο του 1994
   με αποτελέσματα εντυπωσιακά αφού από την άνοιξη του 1995 ο ποταμός Σουλού
   από νεκρό ποτάμι μεταβλήθηκε σε ένα ποτάμι όπου υπάρχουν πλέον υδρόβιοι
   οργανισμοί και προοπτικές για την ανάπτυξη χλωρίδας και πανίδας.

  [Επεξεργασία] Σχολή Δημοτικής Αστυνομίας

   Από τις 30 Οκτωβρίου 2006 άρχισε να λειτουργεί για πρώτη φορά σχολή
   Δημοτικής Αστυνομίας στην πόλη της Πτολεμαΐδας. Οι εκπαιδευόμενοι είναι
   212 και οι εκπαιδευτές μαζί με το υποστηρικτικό προσωπικό 54. Η διάρκεια
   θητείας που είναι 8 μήνες περιλαμβάνει θεωρητική αλλά και πρακτική άσκηση.

[Επεξεργασία] Εκκλησίες

     • Ιερός ναός Αγίας Σκέπης
     • Ιερός ναός Αγίου Ιωάννη
     • Ιερός ναός Αγίας Τριάδας
     • Ιερός ναός Μεταμορφώσεως του Σωτήρας
     • Ιερός ναός Αγίου Στεφάνου
     • Ιερός ναός Κοιμήσεως της Θεοτόκου
     • Ιερός ναός Αγίου Ραφαήλ
     • Ιερός ναός Νεομαρτύρων

[Επεξεργασία] Τ.Ε.Ι ΜΑΙΕΥΤΙΚΗΣ

   Από το Ακαδημαϊκό έτος 2009-2010 θα λειτουργήσει στην πόλη της Πτολεμαΐδας
   το τμήμα της Μαιευτικής. Οι φοιτητές του Τ.Ε.Ι της μαιευτικής θα μπορούν
   να συνεργάζονται με το νοσοκομείο Μποδοσάκειο Πτολεμαΐδας, μέσω πρακτικής
   εξάσκησης. Το τμήμα της Μαιευτικής θα στεγασθεί στο σύγχρονο και νεόκτιστο
   κτίριο του 2ο ΕΠΑΛ της Πτολεμαΐδας. Είναι τριώροφο με προαύλιο, μέσα στην
   πόλη. Οι φοιτητές του Τ.Ε.Ι Μαιευτικής στην Πτολεμαΐδα θα είναι 61 στον
   αριθμό στο πρώτο εξάμηνο και 120 στο δεύτερο εξάμηνο και σε μια τετραετία
   ο αριθμός υπολογίζεται φτάσει ακόμα και στους 1.000 φοιτητές.

              Φλώρινα             Φιλώτας - Αμύνταιο          Έδεσσα 
            Καστοριά             Brosen windrose el.svg  Βέροια - Νάουσα    
        Νεάπολη - Σιάτιστα &            Κοζάνη           Βελβεντός - Σέρβια 
             Γρεβενά 

[Επεξεργασία] Εξωτερικοί σύνδεσμοι

     • Επίσημη ιστοσελίδα του δήμου Πτολεμαΐδας

[Επεξεργασία] Παραπομπές

    1. ↑ Αφανείς γηγενείς Μακεδονομάχοι, επιστημονική επιμέλεια Ιωάννης Σ.
       Κολιόπουλος, ΕΜΣ, εκδόσεις University Studio Press. Θεσσαλονίκη 2008

   Ανακτήθηκε από
   "http://el.wikipedia.org/wiki/%CE%A0%CF%84%CE%BF%CE%BB%CE%B5%CE%BC%CE%B1%CE%90%CE%B4%CE%B1"
   Κατηγορίες: Νομός Κοζάνης | Πόλεις της Ελλάδας | Ιστορική γεωγραφία
   Κρυμμένη κατηγορία: Άρθρα που χρειάζονται παραπομπές

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Afrikaans
     • العربية
     • Български
     • Deutsch
     • English
     • Français
     • Italiano
     • Latina
     • Македонски
     • Nederlands
     • Polski
     • Română
     • Русский
     • Simple English
     • Српски / Srpski
     • Svenska
     • Türkçe
     • Українська

     • Τελευταία τροποποίηση 09:19, 25 Οκτωβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
