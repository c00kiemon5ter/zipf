   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                    Καλαμάτα

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 37°01′52″N 22°06′19″E﻿ / ﻿37.0311, 22.1053

                     Καλαμάτα
   Kalamata, Peloponnese, Greece.jpg

   Καλαμάτα (Ελλάδα)
                     Καλαμάτα
   Καλαμάτα

   ═════════════════════════════════════════════
   Γεωγραφικό Διαμέρισμα  Πελοπόννησος
   Περιφέρεια             Πελοποννήσου
   Νομός                  Μεσσηνίας (πρωτεύουσα)
   Αρ. δημ. διαμερισμάτων 14
   Επίσημος πληθυσμός     57.620 κάτοικοι (2001)
   Ταχυδρομικός κώδικας   241 00
   Τηλεφωνικός κωδικός    2721
   Δήμαρχος               Νίκας Παναγιώτης
   Δικτυακός τόπος        Δήμος Καλαμάτας

   Η Καλαμάτα, παλαιότερα Καλάμαι, είναι πόλη της νοτιοδυτικής Πελοποννήσου,
   πρωτεύουσα του νομού Μεσσηνίας και λιμάνι της νότιας ηπειρωτικής Ελλάδας.
   Ο δήμος Καλαμάτας έχει πληθυσμό 57.620 κατοίκους σύμφωνα με την απογραφή
   του 2001. Η πόλη είναι κτισμένη στους πρόποδες του όρους Καλάθι (παρυφή
   του Ταϋγέτου), στην καρδιά του Μεσσηνιακού κόλπου. Απέχει 255 χιλιόμετρα
   από την Αθήνα, 215 από την Πάτρα και 715 από τη Θεσσαλονίκη. Έχει εύκρατο
   μεσογειακό κλίμα με ζεστό χειμώνα και ήπια καλοκαίρια.

   Πίνακας περιεχομένων

     • 1 Αρχαία ιστορία
     • 2 Μεσαιωνική ιστορία
     • 3 Νεότερη ιστορία
     • 4 H πόλη σήμερα
     • 5 Αξιοθέατα
     • 6 Αρχιτεκτονική
     • 7 Οικονομία
     • 8 Συγκοινωνίες
     • 9 Πολιτισμός
     • 10 Αθλητισμός
     • 11 Ανώτατα Εκπαιδευτικά Ιδρύματα Καλαμάτας
     • 12 Προσωπικότητες της Καλαμάτας
     • 13 Αδελφοποιημένες πόλεις
     • 14 Υποσημειώσεις
     • 15 Βιβλιογραφία
     • 16 Εξωτερικοί σύνδεσμοι

[Επεξεργασία] Αρχαία ιστορία

   Η ιστορία της Καλαμάτας ξεκινάει από τον Όμηρο, ο οποίος αναφέρει τις
   Φαρές, αρχαία πόλη χτισμένη περίπου εκεί που βρίσκεται σήμερα το φράγκικο
   κάστρο της πόλης. Παλιότερα θεωρούσαν ότι, κατά την αρχαία εποχή, η
   θάλασσα κάλυπτε όλη την έκταση της σημερινής πόλης αλλά τα ευρήματα
   πρωτοελλαδικής και αρχαϊκής (ιερό Ποσειδώνα) περιόδου στα Ακοβίτικα και
   κλασσικής, ελληνιστικής και ρωμαϊκής εποχής γύρω από το κάστρο βεβαίωσαν
   το αντίθετο. Επίσης, επιγραφικό υλικό που βρέθηκε στη Γιάννιτσα
   (Ελαιοχώρι) επιβεβαίωσε την ταύτιση της αρχαίας κώμης των Καλαμών (και όχι
   των Φαρών) με εκείνη τη θέση.^[1]

   Η Καλαμάτα (Φαραί) έχει περιορισμένη σημασία κατά την αρχαία περίοδο καθώς
   βρίσκεται κάτω από λακωνική κυριαρχία από τα μέσα του 8ου αιώνα π.Χ. μέχρι
   τα μέσα του 4ου αιώνα π.Χ. Ακόμη και μετά την απελευθέρωση της Μεσσηνίας
   από τους Θηβαίους υπό τον Επαμεινώνδα, οι Φαρές επισκιάζονται, αυτή τη
   φορά από τη νέα πρωτεύουσα των Μεσσηνίων, την Μεσσήνη (στο σημερινό
   Μαυρομάτι). Ο αυτοκράτορας Οκταβιανός Αύγουστος μάλιστα υπήγαγε την πόλη
   των Φαρών στη δικαιοδοσία των Λακώνων, αν και αμέσως μετά ο Τιβέριος την
   επανέφερε στους Μεσσήνιους.

   Ο περιηγητής Παυσανίας στα Μεσσηνιακά-Ηλιακά του (160-170 μ.Χ.) αναφέρει
   τις Φαρές, στο δρόμο του από τη νότια Λακωνία προς τη Μεσσήνη. Αναφέρει
   μάλιστα οτι πιο πριν συνάντησε πηγή "αλμυρού νερού", πιθανότατα την
   υφάλμυρη πηγή που ακόμη και σήμερα εκβάλλει στη θάλασσα, στον παλιό
   υδρόμυλο στο προάστειο Μικρή Μαντίνεια. Στις δε Φαρές, επισκέφθηκε τους
   ναούς της Τύχης και του Καρνείου Απόλλωνα με το άλσος του.^[2] Μέχρι και
   τα πρωτοχριστιανικά χρόνια πάντως, η σημασία του οικισμού εξακολουθεί να
   είναι μικρή για την ιστορία της περιοχής, σε σύγκριση π.χ. με τη γειτονική
   Θουρία όπου τα αρχαιολογικά ευρήματα είναι πολύ σημαντικότερα. Όμως, στον
   κατάλογο πόλεων Συνέκδημος του Ιεροκλή (535 μ.Χ.) διατηρούνταν ακόμη το
   αρχαίο όνομα Φαραί.^[3].

[Επεξεργασία] Μεσαιωνική ιστορία

   Τα διαθέσιμα στοιχεία για την ιστορία της πόλης κατά τη μεσοβυζαντινή
   περίοδο και μέχρι το 10ο αιώνα μ.Χ. είναι ελάχιστα. Πιθανολογείται ότι,
   στα πλαίσια της ενιαίας αυτοκρατορικής αμυντικής πολιτικής εναντίον των
   επιδρομών των Αβαροσλάβων στα Βαλκάνια, μετασχηματίστηκε σε
   πόλισμα-φρούριο με ενίσχυση του πληθυσμού της από απειλούμενους οικισμούς,
   όπως και η Κορώνη την ίδια εποχή (6ος-7ος αιώνας).^[4].

   Το σύγχρονο όνομά της η Καλαμάτα μάλλον το πήρε από ένα παλιό βυζαντινό
   μοναστήρι (πιθανά στη θέση του κάστρου)^[5], το οποίο ήταν αφιερωμένο στην
   Παναγία την Καλομάτα, απ' όπου με αφομοίωση του όμικρον σε άλφα, προήλθε η
   ονομασία Καλαμάτα.^[6]

   Αποκτά αίγλη μετά τη Δ' Σταυροφορία (1204 μ.Χ.), όταν το κάστρο πέφτει,
   μετά από συνθηκολόγηση, στα χέρια των Φράγκων υπό τον Γουλιέλμο Σαμπλίτη
   και, στη συνέχεια, τον Γοδεφρείδο Βιλλεαρδουίνο το 1205.^[7] Ο τελευταίος
   ανοικοδομεί το μέχρι τότε μικρό και ερειπωμένο κάστρο και έτσι ξεκινάει η
   οικονομική ακμή της πόλης.^[8]^[5].

   Το 1293, το κάστρο κατελήφθη από τους επαναστάτες Έλληνες και Σλαβους της
   Γιάννιτσας (τώρα Ελαιοχώρι), που είχαν αρχηγούς τους Λιανόρτη, Φανάρη και
   Λαβούλκα, στο όνομα του αυτοκράτορα Ανδρόνικου Β' Παλαιολόγου. Ξαναδόθηκε
   όμως στους Φράγκους με απάτη, από τον Πρωτοαλογάτορα του Μυστρά Γεώργιο
   Σγουρομάλλη (περιγραφή αυτού του επεισοδίου υπάρχει στο γνωστό μυθιστόρημα
   του Άγγελου Τερζάκη Πριγκηπέσσα Ιζαμπώ). Στα 1341, το κάστρο βρίσκεται στα
   χέρια του Νικολό Ατσαγιόλι και το 1381 υπό τους Ναβαρέζους ιππότες του
   Πέτρου ντε Σαν Σουπεράν. Το 1396 καταλαμβάνεται για λίγο από τους Τούρκους
   του στρατηγού Εβρενός. Από το 1410 ως το 1459 ανήκει στους Παλαιολόγους
   του Μυστρά.^[9]

[Επεξεργασία] Νεότερη ιστορία

   [IMG]
   [IMG]
   Η απελευθέρωση της Καλαμάτας.

   Το 1459 την Καλαμάτα την καταλαμβάνουν οι Οθωμανοί Τούρκοι του Μωάμεθ Β'
   Πορθητή. Το 1464, το κάστρο κατέλαβε ο Βενετός Φραγκίσκο Τάνο αλλά το 1540
   εγκαταλείπεται από τους Βενετούς που το έκαψαν. Το 1685 καταστρέφεται
   οριστικά από τον Βενετό στρατηγό Μοροζίνι όταν το κατέλαβε κατά τη
   νικηφόρα εκστρατεία του στην Πελοπόννησο. Επιστράφηκε οριστικά στους
   Οθωμανούς το 1715.^[9]

   Το σημαντικότερο γεγονός της μακρόχρονης ιστορίας της πόλης είναι η
   απελευθέρωσή της από τους Τούρκους στις 23 Μαρτίου του 1821. Την ημέρα
   εκείνη ο Κολοκοτρώνης, ο Νικηταράς, ο Πετρόμπεης Μαυρομιχάλης, ο
   Παπαφλέσσας και άλλοι μπήκαν μέσα στην πόλη ως απελευθερωτές. Συμμετείχαν
   στην πανηγυρική δοξολογία που τελέστηκε στον ιερό ναό των Αγίων Αποστόλων
   (μικρή βυζαντινή εκκλησία του 10ου αιώνα που σώζεται μέχρι σήμερα και
   αποτελεί σύμβολο της πόλης).

   Στους Αγίους Αποστόλους ευλογείται η επαναστατική σημαία και από εδώ
   ξεκινάει η Επανάσταση του 1821. Από την Καλαμάτα η Μεσσηνιακή Γερουσία
   συντάσσει δύο σπουδαία κείμενα την "Προειδοποίηση προς τας ευρωπαικάς
   αυλάς" και την "Προκήρυξη" με αποδέκτες τους Αμερικανούς. Στα τέλη του
   19ου αιώνα χτίζεται το λιμάνι της Καλαμάτας, το οποίο λειτουργεί μέχρι και
   σήμερα, και η πόλη παρουσιάζει σημαντική ανάπτυξη και ακμή. Μασσαλία του
   Μωριά τη χαρακτήριζαν. Η πόλη έρχεται σε επαφή με τη δύση και την
   κουλτούρα της, δημιουργείται μια αστική τάξη που διαμορφώνει μια σημαντική
   πολιτιστική βάση και κληρονομιά. Από το 1920 και μετά όμως αρχίζει μια
   μακρά περίοδος οικονομικής ύφεσης που συνεχίζεται μέχρι σήμερα. Το
   Σεπτέμβριο του 1986 η Καλαμάτα χτυπήθηκε από δύο ισχυρούς σεισμούς που
   προκάλεσαν εκτεταμένες ζημιές και δυστυχώς και θύματα. Παρ' όλα αυτά η
   πόλη ανασυγκροτήθηκε γρήγορα από τη μεγάλη αυτή καταστροφή.

[Επεξεργασία] H πόλη σήμερα

   Η Καλαμάτα, μια πόλη 57.620 κατοίκων, είναι η δεύτερη μεγαλύτερη σε
   πληθυσμό πόλη της Πελοποννήσου μετά την Πάτρα. Είναι σημαντικό αστικό,
   οικονομικό και εμπορικό κέντρο της περιοχής, καθώς και διοικητικό κέντρο
   του νομού Μεσσηνίας. Έχει έντονη νυχτερινή ζωή χειμώνα και καλοκαίρι, το
   χειμώνα σε διάφορα κουτούκια και bars στο ιστορικό κέντρο, ενώ το
   καλοκαίρι σε clubs και beach bars δίπλα στη θάλασσα. Στην Καλαμάτα εδρεύει
   ΤΕΙ και σχολές του πανεπιστημίου Πελοποννήσου. Η πόλη διαθέτει πλήρεις και
   σύγχρονες αθλητικές εγκαταστάσεις όπου μπορεί καθένας να αθληθεί. Τέλος
   διαθέτει νέο, σύγχρονο νοσοκομείο.

[Επεξεργασία] Αξιοθέατα

   Η Καλαμάτα είναι πόλη με αρκετά και σημαντικά αξιοθέατα. Η εκκλησία των
   Αγίων Αποστόλων, το σύμβολο της πόλης, είναι μια μικρή βυζαντινή εκκλησία
   (μέσα 11ου-12ος αι.) με μερικές τοιχογραφίες του 14ου αι.^[10] Το Φράγκικο
   κάστρο προσφέρει πανοραμική θέα της πόλης. Το πάρκο σιδηροδρόμων βρίσκεται
   στα νότια του κέντρου της πόλης και είναι ένα ιδιαίτερα αξιόλογο υπαίθριο
   σιδηροδρομικό μουσείο, το μεγαλύτερο στην Ελλάδα και βραβευμένο από την
   Ευρωπαϊκή Επιτροπή.^[εκκρεμεί παραπομπή]

   Στο Μπενάκειο Αρχαιολογικό Μουσείο φυλάσσονται σημαντικά αρχαιολογικά
   ευρήματα από την ευρύτερη περιοχή της Μεσσηνίας, τα οποία χρονολογικά
   καλύπτουν την περίοδο από την Εποχή του Χαλκού μέχρι και τους ρωμαϊκούς
   χρόνους. Το Στρατιωτικό Μουσείο της Καλαμάτας φυλάσσει όπλα και
   στρατιωτικές στολές των Ελλήνων σε διάφορες ιστορικές περιόδους. Το
   Λαογραφικό Μουσείο της πόλης στεγάζει εκθέματα που έχουν να κάνουν με τις
   παραδοσιακές τέχνες της περιοχής, με παλαιά χρηστικά και μη αντικείμενα,
   εργαλεία και παραδοσιακές φορεσιές. Στην πόλη λειτουργούν η Δημοτική
   Πινακοθήκη και η Πινακοθήκη Σύγχρονης Ελληνικής τέχνης με περίπου 500
   εκθέματα. Η Λαϊκή Βιβλιοθήκη της πόλης λειτουργεί από το 1962 και σήμερα
   διαθέτει πάνω από 85.000 τίτλους καθώς και αρχείο 50.000 φύλλων εφημερίδων
   από το 19ο αιώνα έως σήμερα.

   Αξίζει επίσης να επισκεφθεί κανείς τον όμορφο και επιβλητικό ναό της
   Υπαπαντής του Σωτήρος (εγκαινιάστηκε το 1873^[10]) κάτω από το Κάστρο, ο
   οποίος είναι και ο μητροπολιτικός ναός της πόλης. Στην Ιερά Μονή
   Καλογραιών μπορεί κανείς να δει διάφορα μεταξωτά υφαντά και τα περίφημα
   καλαματιανά μαντήλια που εκτίθενται εκεί, καθώς και τους αργαλειούς με
   τους οποίους υφαίνονται.

[Επεξεργασία] Αρχιτεκτονική

   Στην αρχιτεκτονική φυσιογνωμία των διατηρητέων κτηρίων της Καλαμάτας έχουν
   επιδράσει τα νεότερα ευρωπαϊκά ρεύματα (γερμανικός κλασικισμός, ιταλική
   αναγέννηση, art nouveau κ.ά.), η αθηναϊκή κλασική αρχιτεκτονική, αλλά και
   η ενετική αρχιτεκτονική και τα πρότυπα της Τουρκοκρατίας.^[11] Παλαιότερα
   όλων είναι τα κτίσματα λαϊκού τύπου (πριν από το 1850). Πρόκειται για
   ισόγεια ή διώροφα κτήρια που δεν ακολουθούν κάποιο συμμετρικό κανόνα και
   έχουν απλά μορφολογικά στοιχεία. Αρκετά από αυτά βρίσκονται στο ιστορικό
   κέντρο και ορισμένα έχουν χαρακτηριστεί διατηρητέα.

   Τα πρώιμα νεοκλασικά (ως το 1880) αποτελούν μεταβατική μορφή μεταξύ
   παραδοσιακής και νεοκλασικής αρχιτεκτονικής. Σε αυτά ο όροφος
   χρησιμοποιείται ως κατοικία, ενώ το ισόγειο ως κατάστημα, βιοτεχνικό
   εργαστήριο ή αποθήκη. Τα περισσότερα νεοκλασικά κτήρια χρονολογούνται στην
   περίοδο 1880-1920, βρίσκονται διάσπαρτα σε όλες τις περιοχές της πόλης που
   οικοδομήθηκαν αυτή την περίοδο αλλά κυρίως γύρω από την οδό Αριστομένους.
   Είναι συνήθως κατοικίες και σπανιότερα συνδυασμός κατοικίας (όροφος) και
   καταστήματος (ισόγειο).

   Τα κτήρια που ακολουθούν τον εκλεκτικιστικό ρυθμό τοποθετούνται χρονικά
   στις πρώτες δεκαετίες του 20ού αι. και, ενώ βασίζονται στο νεοκλασικισμό,
   είναι επηρεασμένα και από άλλα ευρωπαϊκά πρότυπα (μπαρόκ, γοτθικός ρυθμός,
   rustique, art nouveau) και τις νέες τάσεις της αθηναϊκής αρχιτεκτονικής.
   Αποτελούνται από ένα ενιαίο διώροφο όγκο.

   Ένας ακόμη χαρακτηριστικός τύπος είναι τα κτήρια του Μεσοπολέμου, τα οποία
   βρίσκονται διάσπαρτα στις καινούριες περιοχές. Είναι συνήθως διώροφα με
   ενιαίο όγκο και χαρακτηρίζονται από τη χρήση του νέου υλικού (μπετόν-αρμέ)
   το οποίο αρχίζει να κάνει αισθητή την παρουσία του στη μορφολογία των
   κτηρίων.^[12]

   Πολλά νεοκλασικά κτήρια έχουν αγοραστεί από το Δήμο Καλαμάτας και
   στεγάζουν υπηρεσίες ή δραστηριότητές τους. Το Δημαρχείο της πόλης είναι
   επίσης στεγασμένο σε νεοκλασικό κτήριο. Σημαντικότατο ρόλο στη διάσωση των
   περισσότερων αξιόλογων κτηρίων είχε το πρόγραμμα «πιλότος» για την πόλη
   της Καλαμάτας, όπου μετά τον καταστροφικό σεισμό του 1986 ελήφθησαν τα
   παρακάτω μέτρα:

     • Έγινε άμεση καταγραφή των παλαιών κτηρίων της πόλης και προχωρεί ο
       χαρακτηρισμός των αξιολογότερων.
     • Δημιουργήθηκε Γραφείο (Κλιμάκιο ΥΠΠΟ) στην πόλη, το οποίο διευκόλυνε
       τις επαφές των ενδιαφερομένων πολιτών με το ΥΠΠΟ.
     • Διατέθηκαν κονδύλια συμβολικής επιδότησης των ιδιοκτητών για την
       εκπόνηση των μελετών επισκευής και εργασίες αποκατάστασης των όψεων
       των διατηρητέων κτηρίων.

   Τα προαναφερθέντα μέτρα είχαν ως αποτέλεσμα την επισκευή των δύο τρίτων
   από τα 123 (κατ' άλλους 150^[13]) διατηρητέα κτήρια της πόλης.^[14]

[Επεξεργασία] Οικονομία

   Η Καλαμάτα είναι σημαντικό οικονομικό κέντρο της Πελοποννήσου. Η οικονομία
   της περιοχής στηρίζεται στην αγροτική παραγωγή με πιο γνωστή μάλιστα την
   παραγωγή ελαιολάδου και ελιάς. Επίσης η περιοχή παράγει σύκα, σταφίδα και
   άλλα είδη όπως οπωροκηπευτικά. Στο βιομηχανικό τομέα υπάρχουν αρκετές
   βιομηχανίες τυποποίησης και μεταποίησης αγροτικών προϊόντων, ποτοποιίες
   κ.α. Σημαντική βιομηχανική μονάδα της περιοχής είναι η καπνοβιομηχανία
   Καρέλιας, ενώ παλιότερα λειτουργούσε στην πόλη μεγάλο εργοστάσιο της
   Levi's.

[Επεξεργασία] Συγκοινωνίες

   Οδικώς η Καλαμάτα συνδέεται με την Τρίπολη, και κατ' επέκταση με την
   Αθήνα, με οδικό δίκτυο, το οποίο σήμερα δεν βρίσκεται σε πολύ καλή
   κατάσταση. Με την κατασκευή όμως της Ανατολικής Οδού Πελοποννήσου και, πιο
   συγκεκριμένα, με την ολοκλήρωση του αυτοκινητοδρόμου Κόρινθος - Τρίπολη -
   Καλαμάτα, αναμένεται να βελτιωθεί σημαντικά η πρόσβαση στην πόλη. Ο
   αυτοκινητόδρομος αυτός αναμένεται να ολοκληρωθεί το 2010. Δυτικά η
   Καλαμάτα συνδέεται με τον Πύργο Ηλείας και με την Πάτρα με οδικό δίκτυο.
   Μελετάται όμως η κατασκευή της Ιονίας Οδού, ή οποία θα συνδέει την
   Καλαμάτα με όλη τη δυτική Ελλάδα μέχρι την Κακαβιά, στα ελληνοαλβανικά
   σύνορα και θα είναι ένας νέος οδικός άξονας με συνολικό μήκος 460
   χιλιόμετρα. Σύμφωνα με τις μελέτες, μετά την ολοκλήρωση του έργου, η
   απόσταση Καλαμάτα - Πάτρα θα μπορεί να καλυφθεί σε λιγότερο από 2 ώρες.

   Η Καλαμάτα συνδέεται επίσης με την Αθήνα και την Πάτρα με σιδηροδρομικό
   δίκτυο. Στο τμήμα Καλαμάτας - Αθήνας εκτελούνται έργα για τη βελτίωση της
   υπάρχουσας γραμμής, τα οποία έχουν καθυστερήσει σημαντικά, και είναι πλέον
   άγνωστη η ημερομηνία παράδοσής τους.

   Η Καλαμάτα διαθέτει πολιτικό αεροδρόμιο (IATA: KLX) απο το οποίο
   πραγματοποιούνται πτήσεις προς Aθήνα και Θεσσαλονίκη, καθώς και πτήσεις
   τσάρτερ προς διάφορες πόλεις της Ευρώπης. Η απόσταση από την πόλη της
   Καλαμάτας είναι 7 km στη Ν.Α. πλευρά της 120 Π.Ε.Α.

   Επίσης στο λιμάνι της Καλαμάτας υπάρχει μικρή επιβατική κίνηση,
   συγκεκριμένα με δρομολόγιο προς Κύθηρα και Κρήτη τους καλοκαιρινούς μήνες.

   Τέλος, η Καλαμάτα διαθέτει αστικό σύστημα λεωφορείων με 5 γραμμές.

[Επεξεργασία] Πολιτισμός

   Η επαφή της πόλης με το δυτικό πολιτισμό δημιούργησε μια σημαντική
   πολιτιστική κληρονομιά στην Καλαμάτα. Μια παράδοση που ξεκινάει με τις
   μαντολινάτες παλαιότερων εποχών και φτάνει μέχρι σήμερα, όπου η πόλη έχει
   μια έντονη πολιτιστική ζωή με φορέα της τη ΔΕΠΑΚ (Δημοτική Επιχείρηση
   Πολιτιστικής Ανάπτυξης Καλαμάτας) το ΔΗΠΕΘΕΚ (Δημοτικό Περιφερειακό Θέατρο
   Καλαμάτας) τη Δημοτική Φιλαρμονική και άλλους ιδιωτικούς φορείς.

   Το Δημοτικό Ωδείο, η Σχολή Χορού και το Εικαστικό Σχολείο είναι οι τρεις
   σχολές της ΔΕΠΑΚ. Επίσης το ΔΗΠΕΘΕΚ καθώς και άλλα ιδιωτικά θεατρικά
   σχήματα, κάνουν έντονη την παρουσία τους στην πόλη. Άλλοι σημαντικοί
   φορείς είναι η Δημοτική Φιλαρμονική. Η πολιτιστική ζωή συμπληρώνεται με
   διάφορες εκθέσεις ζωγραφικής που γίνονται στη δημοτική πινακοθήκη, με
   σεμινάρια ιστορίας, φιλοσοφίας και άλλα που διοργανώνουν οι καθηγητές του
   Πανεπιστημίου Πελοποννήσου καθώς και με διάφορες άλλες εκδηλώσεις που
   οργανώνονται από φορείς της πόλης. Επίσης συχνή είναι η παρουσία στην πόλη
   σημαντικών καλλιτεχνών σε διάφορες εκδηλώσεις. Επίσης σημαντική παρουσία
   στην πόλη έχει το Λύκειο των Ελληνίδων το οποίο είναι το δεύτερο
   πλουσιότερο της Ελλάδας μετά από αυτό της Αθήνας. Τέλος το σπουδαιότερο
   πολιτιστικό γεγονός της πόλης είναι το Διεθνές Φεστιβάλ Χορού στο οποίο
   συμμετέχουν μεγάλα ονόματα από το διεθνή χώρο του χορού και διοργανώνεται
   ετησίως από το 1995.

[Επεξεργασία] Αθλητισμός

   Η Καλαμάτα είναι έδρα σημαντικών αθλητικών συλλόγων, όπως ο ποδοσφαιρικός
   σύλλογος Καλαμάτα που έχει αγωνιστεί και στην Α΄ Εθνική και ο ιστορικός
   Μεσσηνιακός Γ.Σ. που έχει τμήματα ποδοσφαίρου (έχει αγωνιστεί στη B΄
   Εθνική), στίβου, βόλεϊ (έχει αγωνιστεί στην Α΄ Εθνική) και άρσης βαρών.

   Στην πόλη λειτουργούν ακόμα οι εξής ποδοσφαιρικές ομάδες που το 2007-08
   αγωνίζονταν στις τοπικές κατηγορίες της Ε.Π.Σ.Μεσσηνίας:

     • Α΄ κατηγορία: Απόλλων, Πανιώνιος Κ., Αίας, ΑΟ Φαραί, Ακαδημία Πατίστα
       2006.
     • Β΄ κατηγορία: Πράσινα Πουλιά, Δόξα, Παναθηναϊκός, Αχιλλέας Αβραμιού,
       Ομόνοια, Ηρακλής, Ερμής.
     • Γ΄ κατηγορία: Ολυμπιακός, ΑΕΚ Καλαμάτας, ΠΑΟΚ, Αναγέννηση Παραλίας,
       Θύελλα Παραλίας, Ίκαρος, ΑΠΟ Ποσειδών και Λέοντες.

   Στα υπόλοιπα αθλήματα δραστηριοποιούνται τα σωματεία:

     • Ν.Ο. Καλαμάτας Ποσειδών: κολύμβηση, υδατοσφαίριση, τεχνική κολύμβηση,
       ιστιοπλοΐα, βόλεϊ, σκάκι.
     • ΝΑΣ Αίολος: ιστιοπλοϊα, τεχν. κολύμβηση.
     • Γυμναστική Εταιρεία Μεσσηνίας: βόλεϊ (Α2 Εθνική ανδρών), στίβος.
     • ΑΟ Καλαμάτα 1980: μπάσκετ, βόλεϊ (Β΄ εθνική ανδρών).
     • Πολιτιστική Αθλητική Ένωση "Άργης": βόλεϊ, κολύμβηση, τεχνική
       κολύμβηση, τρίαθλο.
     • Συλ. Πεζοπόρων Ορειβατών "Ευκλής": μπάσκετ, ποδηλασία, στίβος.
     • Σύλ. Αθλοπαιδιών "Άτλας": μπάσκετ.
     • Σύλ. Αθλοπαιδιών "Δαϊκλής": μπάσκετ.
     • Ο.Φ. Παραλίας "Θύελλα": μπάσκετ.
     • ΑΠΣ Αναγέννηση Παραλίας: μπάσκετ, βόλεϊ.
     • ΑΟ Ομόνοια: μπάσκετ.
     • ΑΟ Ακρίτας: βόλεϊ.
     • ΑΟ Ερμής: άρση βαρών.
     • Όμιλος Αντισφαίρισης: τένις, πινγκ πονγκ.
     • Σκακιστικός Όμιλος "Νέστορας": σκάκι.
     • Γυμναστικός Όμιλος "Άθλος": μπάντμιντον, τραμπολίνο.
     • ΑΣ Τζούντο: τζούντο.
     • ΑΣ Karate Do Ling Sung: καράτε.
     • Όμιλος Αγωνιστικού Μπριτζ: μπριτζ.
     • Α.Σ.Μ.: μπιλιάρδο.
     • Σ.Ε.Μ.: μπιλιάρδο.

   Η πόλη διαθέτει το Εθνικό Στάδιο Καλαμάτας και το Γήπεδο Μεσσηνιακού, το
   καθένα με χωρητικότητα περίπου 5.000 θεατών. Επίσης, το κλειστό
   γυμναστήριο "Τέντα".

[Επεξεργασία] Ανώτατα Εκπαιδευτικά Ιδρύματα Καλαμάτας

   Το Τ.Ε.Ι. Καλαμάτας αποτελείται από 2 βασικούς κλάδους, τη Σχολή Διοίκησης
   και Οικονομίας (ΣΔΟ) και τη Σχολή Τεχνολογίας Γεωπονίας (Σ.ΤΕ.Γ). Κάθε
   κλάδος αποτελείται από 3 τμήματα: η ΣΔΟ περιλαμβάνει το Τμήμα Διοίκησης
   Μονάδων Υγείας και Πρόνοιας (Δ.Μ.Υ.Π.), το Τμήμα Διοίκησης Μονάδων Τοπικής
   Αυτοδιοίκησης (Δ.Μ.Τ.Α.) και το Τμήμα Χρηματοοικονομικής & Ελεγκτικής
   (ΧΡΗΜ.E), ενώ η Σ.ΤΕ.Γ τα τμήματα Φυτικής Παραγωγής (Φ.Π.), Θερμοκηπιακών
   Καλλιεργειών και Ανθοκομίας (ΘΕ.ΚΑ.) και Τεχνολογίας Γεωργικών Προϊόντων.
   Στην πόλη λειτουργούν και τμήματα του πανεπιστημίου Πελοποννήσου τα οποία
   είναι τα τμήματα: Ιστορίας, Αρχαιολογίας και Διαχείρισης Πολιτισμικών
   Αγαθών και το τμήμα Φιλολογίας.

[Επεξεργασία] Προσωπικότητες της Καλαμάτας

     • Πάνος Μιχαλόπουλος, ηθοποιός
     • Προκόπης Παυλόπουλος, πολιτικός
     • Νικόλαος Πολίτης, λαογράφος
     • Μαρία Πολυδούρη, ποιήτρια
     • Γιούλικα Σκαφιδά, ηθοποιός
     • Yanni, μουσικοσυνθέτης
     • Στέφη Πουλοπούλου, ηθοποιός

[Επεξεργασία] Αδελφοποιημένες πόλεις

   Η Καλαμάτα έχει αδελφοποιηθεί με τις παρακάτω :

     • Αγλαντζιά (Κύπρος) Flag of Cyprus.svg
     • Μπιζέρτα (Τυνησία) Flag of Tunisia.svg
     • Σιάν (Κίνα) Flag of the People's Republic of China.svg

[Επεξεργασία] Υποσημειώσεις

    1. ↑ Ν. Παπαχατζής 2002, σελ.92-96
    2. ↑ Ν. Παπαχατζής 2002, σελ.90,98,99
    3. ↑ Ν. Παπαχατζής 2002, σελ.96
    4. ↑ J. H. W. G. Liebeschuetz. The Decline and Fall of the Roman City,
       Oxford University Press, 2001, p.289. ISBN 978-0-19-926109-3
    5. ↑ ^5,0 ^5,1 Ν. Παπαχατζής 2002, σελ.97
    6. ↑ Γ. Μπαμπινιώτης Ετυμολογία: Περιπλάνηση στην ιστορία των λέξεων, To
       BHMA 7/12/1997. Ανακτήθηκε 22/11/2007
    7. ↑ Ι. Σφηκόπουλος 1987, σελ.344-345
    8. ↑ Αλ. Παραδείσης. Φρούρια και κάστρα της Ελλάδος, τόμος 2,
       Efstathiadis Group, 1972, 1983 (ελλ. μετάφραση), σελ. 243. ISBN
       960-226-120-X
    9. ↑ ^9,0 ^9,1 Ι. Σφηκόπουλος 1987, σελ.346
   10. ↑ ^10,0 ^10,1 Ταξιδιωτικός Οδηγός Καλαμάτας, Περιήγηση στην πόλη.
       Ανακτήθηκε 6/1/2009
   11. ↑ Ταξιδιωτικός Οδηγός Καλαμάτας, Πολεοδομία-Αρχιτεκτονική. Ανακτήθηκε
       31/12/2008
   12. ↑ Π. Παπαδοπούλου, Γ. Σταυράκου, Α. Παπαδόπουλος, Π. Ζεντέλης, 2001,
       σελ. 8
   13. ↑ Π. Παπαδοπούλου, Γ. Σταυράκου, Α. Παπαδόπουλος, Π. Ζεντέλης, 2001,
       σελ. 2
   14. ↑ Μαρία Κουμανταροπούλου, Μάριος Μιχαηλίδης. Διατηρητέα νεοκλασικά
       κτήρια της Αθήνας Ανακτήθηκε 31/12/2008

[Επεξεργασία] Βιβλιογραφία

     • Νίκος Παπαχατζής. Παυσανίου Ελλάδος Περιήγησις, Μεσσηνιακά - Ηλιακά,
       Εκδοτική Αθηνών, 2002. ISBN 960-213-092-X
     • Ιωάννης Σφηκόπουλος. Τα μεσαιωνικά κάστρα του Μορηά, Αθήναι, 1968,
       1987 (β' έκδοση)
     • Παρασκευή Παπαδοπούλου, Γεωργία Σταυράκου, Αναστάσιος Παπαδόπουλος,
       Παναγιώτης Ζεντέλης. Ανάπτυξη LIS για την καταγραφή και διαχείριση των
       διατηρητέων κτιρίων του Ιστορικού Κέντρου της Καλαμάτας (εργασία που
       ανακοινώθηκε στην 11η Συνάντηση Χρηστών G.I.S., 2001). Ανακτήθηκε
       31/12/2008

[Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το θέμα
   Καλαμάτα

     • Δήμος Καλαμάτας
     • Ταξιδιωτικός Οδηγός Καλαμάτας (από το Δήμο Καλαμάτας)
     • ΤΕΙ Καλαμάτας

   π • σ • ε
                          Έδρες νομαρχιών της Ελλάδας
   Άγιος Νικόλαος  · Αθήνα  · Αλεξανδρούπολη  · Άμφισσα  · Αργοστόλι  · Άρτα
    · Βέροια  · Βόλος  · Γρεβενά  · Δράμα  · Ελευσίνα  · Έδεσσα  · Ερμούπολη
    · Ζάκυνθος  · Ηράκλειο  · Ηγουμενίτσα  · Θεσσαλονίκη  · Ιωάννινα  ·
   Κέρκυρα  · Κόρινθος  · Καλαμάτα  · Καρδίτσα  · Καρπενήσι  · Καστοριά  ·
   Κατερίνη  · Καβάλα  · Κιλκίς  · Κομοτηνή  · Κοζάνη  · Λαμία  · Λάρισα  ·
   Λευκάδα  · Λιβαδειά  · Μεσολόγγι  · Μυτιλήνη  · Ναύπλιο  · Ξάνθη  ·
   Παλλήνη  · Πάτρα  · Πειραιάς  · Πολύγυρος  · Πρέβεζα  · Πύργος  · Ρέθυμνο
    · Ρόδος  · Σάμος  · Σέρρες  · Σπάρτη  · Τρίκαλα  · Τρίπολη  · Φλώρινα  ·
   Χαλκίδα  · Χανιά  · Χίος

   Ανακτήθηκε από
   "http://el.wikipedia.org/wiki/%CE%9A%CE%B1%CE%BB%CE%B1%CE%BC%CE%AC%CF%84%CE%B1"
   Κατηγορίες: Πόλεις της αρχαίας Μεσσηνίας | Πόλεις της Ελλάδας | Νομός
   Μεσσηνίας | Ελληνικοί λιμένες | Λιμένες της Μεσογείου | Καλαμάτα
   Κρυμμένες κατηγορίες: Άρθρα που χρειάζονται παραπομπές με σχόλιο | Άρθρα
   που χρειάζονται παραπομπές

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Bosanski
     • Català
     • Dansk
     • Deutsch
     • English
     • Esperanto
     • Español
     • Eesti
     • فارسی
     • Français
     • Hrvatski
     • Bahasa Indonesia
     • Italiano
     • 日本語
     • 한국어
     • Lietuvių
     • Nederlands
     • ‪Norsk (nynorsk)‬
     • Polski
     • Português
     • Română
     • Русский
     • Srpskohrvatski / Српскохрватски
     • Simple English
     • Slovenčina
     • Српски / Srpski
     • Svenska
     • Українська
     • Winaray
     • 中文

     • Τελευταία τροποποίηση 15:34, 14 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
