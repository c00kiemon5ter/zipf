   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                        Στρατόπεδο εξόντωσης Τρεμπλίνκα

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 52°37′35″N 22°02′49″E﻿ / ﻿52.62639, 22.04694

   Το Ολοκαύτωμα (Φάσεις)
             Αρχικά στοιχεία
   Φυλετική πολιτική · Ευθανασία
   Στρατόπεδα συγκέντρωσης (Κατάλογος)
                     Εβραίοι
   Ναζιστική Γερμανία, από το 1933 έως το 1939
   Τα Πογκρόμ:
   Η Νύχτα των Κρυστάλλων (Kristallnacht) ·
   Πογκρόμ του Γιασί ·Πογκρόμ του Λβιφ·
   Πογκρόμ του Τζεντβάμπνε...
   Τα Γκέτο: Βαρσοβία, Λουτζ
   Κρακοβία, Τερέζιενσταντ...
   Einsatzgruppen (Μονάδες Ειδικής Δράσης):
   Μπαμπί Γιάρ, Ρούμπουλα
   Πανέριαϊ, Σφαγή της Οδησσού...
   Τελική Λύση: Διάσκεψη της Βάνζεε
   Επιχείρηση Ράινχαρντ
   Στρατόπεδα θανάτου: Κέλμνο, Μπέλζεκ
   Σομπιμπόρ, Τρεμπλίνκα, Μαϊντάνεκ, Άουσβιτς
   Αντίσταση: ZOB · ZZW
   Εξέγερση των Γκέτο (Βαρσοβία)
   Τέλος του Πολέμου: Πορείες θανάτου
   Μπερίχα· Σέριτ χα-Πλετά
                    Άλλα θύματα
   Αθίγγανοι · Ομοφυλόφιλοι
   Ανάπηρα άτομα · Σλάβοι της Ανατολικής Ευρώπης
   Πολωνοί · Σοβιετικοί αιχμάλωτοι πολέμου
   Μάρτυρες του Ιεχωβά
             Τα μέρη που φέρουν ευθύνη
   Ναζιστική Γερμανία: Χίτλερ · Άιχμαν
   Χίμλερ · SS (Ες-Ες) · Γκεστάπο
   Συνεργάτες: Ρουμανία · Κροατία
   Ουγγαρία · Κυβέρνηση του Βισύ · Σλοβακία
   Ιταλία· Ουκρανικά/Λετονικά/Λιθουανικά στοιχεία
   Δίκες της Νυρεμβέργης · Άλλες δίκες

   [IMG]
   [IMG]
   Η πινακίδα του σιδηροδρομικού σταθμού της Τρεμπλίνκα

   Το Στρατόπεδο Εξόντωσης της Τρεμπλίνκα (ή Τρέμπλινκα) (Treblinka) ήταν
   Στρατόπεδο του Ναζιστικού καθεστώτος, ειδικά δημιουργημένο για την μαζική
   δολοφονία Εβραίων, Πολωνών και Ρομά στα πλαίσια της Επιχείρησης Ράινχαρντ.

   Πίνακας περιεχομένων

     • 1 H απαρχή
     • 2 Η λειτουργία
     • 3 Το προσωπικό
     • 4 Τα θύματα
     • 5 Το κίνημα αντίστασης και η εξέγερση
     • 6 Το τέλος του Στρατοπέδου
     • 7 Πηγές, αναφορές
     • 8 Βιβλιογραφία
     • 9 Εξωτερικοί σύνδεσμοι

[Επεξεργασία] H απαρχή

   Το Νοέμβριο του 1941 και υπό την αιγίδα των SS και του επικεφαλής της
   Αστυνομίας της Βαρσοβίας, δημιουργήθηκε στην περιοχή μεταξύ των χωριών
   Τρέμπλινκα και Μαλκίνια ένα στρατόπεδο καταναγκαστικής εργασίας, κοντά σε
   ένα λατομείο χάλικα, με σκοπό την παραγωγή χαλίκων για έργα οχύρωσης. Το
   στρατόπεδο επανδρώθηκε κυρίως από Εβραίους, αλλά και μη Εβραίους Πολωνούς,
   τους οποίους οι Γερμανοί κατακτητές θεωρούσαν ότι δεν εργάζονταν όπως
   έπρεπε για τα συμφέροντα του Ράιχ. Στο στρατόπεδο περιλαμβάνονταν
   εγκαταστάσεις διαμονής τόσο για τους κρατούμενους όσο και για τη φρουρά,
   ένα "αναρρωτήριο", ένα διοικητήριο και χώρος διαμονής του διοικητή του
   Στρατοπέδου και ένας φούρνος για ψωμί. Αυτό το στρατόπεδο ονομάσθηκε
   αργότερα Τρέμπλινκα Ι. Η δύναμη και η σύνθεση της φρουράς του ήταν
   μικρότερη από της Τρέμπλινκα ΙΙ (15-25 SS και 90 φρουροί). Διοικητής του
   ήταν, για όλο το διάστημα λειτουργίας του (1941 - 1944) , ο Ταγματάρχης
   (Sturmbannfuhrer) των SS Τέοντορ φαν Όιπεν (Theodor van Eupen).

   Το 1942 άρχισε να εφαρμόζεται η Επιχείρηση Ράινχαρντ (Aktion Reinhard),
   στα πλαίσια εξόντωσης όλων των Εβραίων στην επικράτεια του Ράιχ. Ο
   μηχανισμός που έλεγχε την Επιχείρηση επέλεξε την τοποθεσία κοντά στο
   Στρατόπεδο της Τρέμπλινκα Ι, επειδή βρισκόταν κοντά στην διασταύρωση
   Μαλκίνια (πολ. Malkinia Gorna) - επάνω, δηλαδή, στον κεντρικό
   σιδηροδρομικό άξονα Βαρσοβία - Μπιάλιστοκ και σε περιοχή αραιοκατοικημένη.
   Οι Γερμανοί κατασκεύασαν μια πρόσθετη σιδηροδρομική γραμμή από την
   διασταύρωση της Μαλκίνια, η οποία οδηγούσε στο στρατόπεδο. Στο τέρμα της
   μικρής αυτής παράκαμψης κατασκευάσθηκε, στα τέλη του 1942 και με υπόδειξη
   του τότε διοικητή Στανγκλ, ένα κτίριο, το οποίο ήταν απομίμηση κανονικού
   σιδηροδρομικού σταθμού (έφερε στους τοίχους πίνακες δρομολογίων, πινακίδες
   κατάδειξης κτλ.). Αυτή η εγκατάσταση έγινε γνωστή σαν Τρέμπλινκα ΙΙ ή απλά
   Τρέμπλινκα.

   [IMG]
   [IMG]
   Πέτρινα μπλοκ που σημαδεύουν τον "σωλήνα" στην Τρεμπλίνκα

   Το στρατόπεδο είχε σχήμα τραπεζοειδές, με συνολική επιφάνεια περίπου 240
   στρεμμάτων. Περιβαλλόταν από αγκαθωτό συρματόπλεγμα και το πυκνό δάσος που
   το περιέβαλε αποτελούσε ιδιαίτερα αποτελεσματική κάλυψη των φρικαλεοτήτων
   που γίνονταν εκεί, αν και η περιοχή ήταν γενικά αραιοκατοικημένη. Στις
   τέσσερεις γωνίες του υψώνονταν πύργοι παρατήρησης ύψους 8 μ. καθένας, με
   δύο επιπλέον πύργους στην περιοχή των θαλάμων αερίων^[1].

   Υπήρχαν σε αυτό τρεις διακριτές περιοχές:

     • Η περιοχή υποδοχής (μικρό κτίσμα σαν σταθμός με ελεύθερο χώρο γύρω
       του).
     • Η περιοχή διαμονής, με μερικά κτίρια για την φρουρά και την
       "διοικητική υπηρεσία", ένα αναρρωτήριο και αποθήκες - εργαστήρια. Εκεί
       γινόταν η πρώτη διαλογή των νεοαφιχθέντων. Μερικοί στέλνονταν προς
       αντικατάσταση των εργατών της Τρέμπλινκα Ι και άλλοι επιλέγονταν ως
       βοηθητικό προσωπικό για την διακομιδή των πτωμάτων από τους θαλάμους
       αερίων.
     • Η κύρια περιοχή εξόντωσης με τους θαλάμους αερίων και όρυγμα πίσω
       τους^[2].

[Επεξεργασία] Η λειτουργία

   Όταν ένας συρμός - συνήθως των 60 βαγονιών - έφθανε στη Μαλκίνια,
   χωριζόταν σε τρία μέρη. Τα βαγόνια μεταφέρονταν, σε εικοσάδες, στην
   Τρέμπλινκα, μαζί με το περιεχόμενό τους. Εκεί εσκεμμένα δινόταν η εντύπωση
   στους κρατούμενους ότι πρόκειται να μεταφερθούν σε άλλο χώρο. Οδηγούνταν
   στη συνέχεια, στην "περιοχή διαμονής", όπου γινόταν αρχικά ο διαχωρισμός
   σε άνδρες και γυναικόπαιδα. Ύστερα από την επιλογή των αντικαταστατών και
   των συνεργείων, οι υπόλοιποι διατάσσονταν να γδυθούν τελείως και τα
   υπάρχοντά τους φυλάσσονταν, για περαιτέρω επεξεργασία, στις αποθήκες. Αυτό
   ήταν από μόνο του κάτι ιδιαίτερα σκληρό, ιδιαίτερα τους χειμερινούς μήνες,
   καθώς η θερμοκρασία έφθανε και τους -20^οC. Από εκεί ξεκινούσε ένα
   καμουφλαρισμένο και περίκλειστο, με συρματόπλεγμα στα πλαϊνά του,
   μονοπάτι, το οποίο έφερε το προσωνύμιο "ο σωλήνας". Κατέληγε στις εισόδους
   των θαλάμων αερίων. Οι κρατούμενοι υποχρεώνονταν να το διασχίσουν γυμνοί
   και τρέχοντας μέχρι τις εισόδους των "λουτρών", όπως έγραφαν οι πινακίδες
   επάνω από τις εισόδους των θαλάμων. Μόλις οι κρατούμενοι εισέρχονταν στους
   θαλάμους, οι πόρτες τους έκλειναν αεροστεγώς και ένας κινητήρας ειδικά
   εγκατεστημένος έξω από το συγκρότημα έστελνε τα - πλούσια σε μονοξείδιο
   του άνθρακα - καυσαέρια στο εσωτερικό τους. Η όλη διαδικασία διαρκούσε
   περίπου δύο ώρες. Στη συνέχεια, οι πόρτες άνοιγαν, οι θάλαμοι αερίζονται
   και οι επιλεγμένοι Εβραίοι "εργάτες" μετέφεραν τα πτώματα έξω από αυτούς.
   Αρχικά τα πτώματα θάβονταν σε ομαδικούς τάφους. Αργότερα (τέλος του 1942)
   κατασκευάσθηκε μια τάφρος πίσω από τους θαλάμους, όπου τα πτώματα
   αποτεφρώνονταν. Η μέθοδος ήταν η εξής: Μερικές ράγες τρένου στερεώνονταν
   σε τσιμεντένους πυλώνες με τρόπο ώστε να σχηματίζουν ένα πλέγμα. Τα
   πτώματα συσσωρεύονταν επάνω στο πλέγμα και πάνω και κάτω από αυτά
   τοποθετούνταν ξύλα, τα οποία στη συνέχεια αναφλέγονταν καίγοντας τα
   πτώματα. Τα υπολείμματα (οστά κτλ) στη συνέχεια κονιορτοποιούνταν και
   απορρίπτονταν.^[3] Αν κάποιοι από τους κρατουμένους δεν είχαν πεθάνει και
   συνέρχονταν όταν άνοιγε ο θάλαμος, λόγω του καθαρού αέρα, απλώς
   πυροβολούνταν στο κεφάλι και ρίπτονταν επίσης στο όρυγμα προς αποτέφρωση.

   Άλλοι κρατούμενοι, που είχαν επίσης επιλεγεί να επιζήσουν προσωρινά,
   εργάζονταν στον χώρο υποδοχής για να διευκολύνουν την αποβίβαση από τα
   βαγόνια, την συλλογή των πολύτιμων αντικειμένων από τους μελλοθάνατους
   κρατούμενους και την διακίνησή τους προς τους θαλάμους αερίων μέσω του
   "σωλήνα". Ταξινομούσαν, επίσης, τα υπάρχοντα των θυμάτων, ετοιμάζοντάς τα
   για αποστολή στην Γερμανία, ενώ ήταν παράλληλα υπεύθυνοι για τον καθαρισμό
   των βαγονιών και την προετοιμασία τους για την επόμενη μεταφορά. Περιοδικά
   οι SS σκότωναν τους κρατούμενους αυτούς με πυροβόλα όπλα και τους
   αντικαθιστούσαν με νεοφερμένους. Όσοι από τους νεοαφικνόμενους δεν ήταν σε
   θέση να διασχίσουν μόνοι τους τον "σωλήνα" μεταφέρονταν, με την
   "δικαιολογία" ότι θα τους παρεχόταν ιατρική φροντίδα, σε ένα
   καμουφλαρισμένο κτίριο, στην οποία υπήρχε σημαία του Ερυθρού Σταυρού, όπου
   και εκτελούνταν με πυρά πυροβόλων.

   Η διαδικασία εξόντωσης στους θαλάμους διαρκούσε λιγότερο από δύο ώρες και,
   στη συνέχεια, τα πτώματα ρίπτονταν σε ένα όρυγμα, ακριβώς πίσω από τους
   θαλάμους, όπου και καίγονταν επί πέντε ώρες, ώστε να μην μείνει κανένα
   ενοχοποιητικό ίχνος. Μάλιστα, οι κρατούμενοι των επομένων μεταγωγών
   υποχρεώθηκαν να κάνουν εκταφή των πτωμάτων από τους ομαδικούς τάφους και
   να τα οδηγήσουν στο όρυγμα αποτέφρωσης.

[Επεξεργασία] Το προσωπικό

   Η φρουρά ήταν μικρή σε αριθμό ανδρών (από 25 έως 35 άτομα προσωπικό των SS
   και 90 - 150 φρουροί - είτε Σοβιετικοί αιχμάλωτοι πολέμου, είτε Ουκρανοί
   εθνικιστές είτε Πολωνοί δια της βίας στρατολογημένοι ειδικά για το σκοπό
   αυτό. Όλοι οι φρουροί είχαν περάσει από "εκπαίδευση" στο στρατόπεδο
   εκπαίδευσης του Τραβνίκι (Trawniki) στην περιοχή του Λούμπλιν.

   Πρώτος Διοικητής στην Τρέμπλινκα τοποθετήθηκε ο Αυστριακός ψυχίατρος
   Ίρμφριντ Έμπερλ ((Irmfried Eberl)), ηλικίας, τότε, μόνο 32 ετών (Ιούλιος
   1942). Παρέμεινε εκεί ως τον Αύγουστο του 1942, οπότε και απομακρύνθηκε
   λόγω ανεπαρκείας. Τον αντικατέστησε ο λοχαγός (Hauptsturmfűhrer) των SS
   Φραντς Στανγκλ (Franz Stangl), ο οποίος παρέμεινε μέχρι τον Αύγουστο του
   1943. Η διαφορά μεταξύ των Διοικητών Τρέμπλινκα Ι και ΙΙ είναι ότι ο μέν
   διοικητής του Τ. Ι υπαγόταν στον Διοικητή της Αστυνομίας (SS) του
   Λούμπλιν, ενώ ο διοικητής του Τ.ΙΙ αναφερόταν απευθείας στον επικεφαλής
   της Επιχείρησης Ράινχαρντ Οντίλο Γκλομπότσνικ (Odilo Globocnik).

[Επεξεργασία] Τα θύματα

   Οι πρώτες (και κύριες) μεταγωγές προς την Τρέμπλινκα έγιναν από τα γκέτο
   της Βαρσοβίας και του Ράντομ (Radom), που υπάγονταν στο Γενικό Κυβερνείο.
   Στο διάστημα μεταξύ τέλους Ιουλίου και Σεπτεμβρίου 1942 οι Γερμανοί
   μετέφεραν, μόνο από το γκέτο της Βαρσοβίας, περίπου 265.000
   Πολωνοεβραίους, ενώ μεταξύ Αυγούστου και Νοεμβρίου 1942 μεταφέρθηκαν
   345.000 Πολωνοεβραίοι από το γκέτο του Ράντομ. Ακολούθησαν (Οκτώβριος 1942
   - Φεβρουάριος 1943) 110.000 Πολωνοεβραίοι της περιοχής του Μπιάλιστοκ. Οι
   μεταγωγές συνεχίστηκαν με 33.000 Πολωνοεβραίους από το Λούμπλιν.

   Η Πολωνία δεν ήταν η μόνη "πηγή" θυμάτων για τους SS: Μεταφέρθηκαν εκεί οι
   Εβραίοι της Θράκης (υπό βουλγαρική κατοχή τότε), της Γουγκοσλαβίας, 8.000
   Εβραίοι από το Στρατόπεδο Συγκέντρωσης Τερεζίενσταντ (Theresienstadt) της
   Βοημίας, ενώ μικροί αριθμοί Εβραίων της Γερμανίας, της Γαλλίας, της
   Αυστρίας και της Σλοβακίας κατέληξαν, επίσης, στην Τρέμπλινκα.
   Αδιευκρίνιστος παραμένει ο αριθμός των μη Εβραίων Πολωνών και των Ρομά που
   επίσης εξοντώθηκαν εκεί.

   Οι μεταγωγές συνεχίσθηκαν, με φθίνοντα ρυθμό, μέχρι τον Μάιο του 1943. Οι
   μεταγωγές από αυτό το διάστημα και εφεξής ήταν αποσπασματικές και οι
   "εργασίες" στο Στρατόπεδο περιλάμβαναν, μέχρι το τέλος Ιουλίου 1943, την
   αποτέφρωση των πτωμάτων που ξεθάβονταν από τους ομαδικούς τάφους.

   [IMG]
   [IMG]
   Μνημείο της Τρεμπλίνκα (χειμερινή άποψη)

[Επεξεργασία] Το κίνημα αντίστασης και η εξέγερση

   Στις αρχές του 1943 οι προσωρινά επιζώντες κρατούμενοι αποφάσισαν να
   οργανώσουν ένα αντιστασιακό κίνημα. Βλέποντας ότι οι μεταγωγές είχαν
   σταματήσει και οι "εργασίες" στο Στρατόπεδο πλησίαζαν στο τέλος τους,
   καταλήφθηκαν από τον φόβο ότι αυτοί θα ήταν τα τελευταία θύματα και θα
   ακολουθούσε η διάλυση του Στρατοπέδου. Το καλοκαίρι του 1943 οι ηγέτες του
   κινήματος αποφάσισαν την εξέγερση. Στις 2 Αυγούστου 1943 οι κρατούμενοι
   κατάφεραν να ειδύσουν στην αποθήκη όπλων της φρουράς. Από μια σύμπτωση
   ανακαλύφθηκαν πριν μπορέσουν να καταλάβουν το Στρατόπεδο. Εκατοντάδες
   κρατούμενοι όρμησαν τότε στην κεντρική πύλη, προσπαθώντας να διαφύγουν και
   πολλοί βρήκαν τον θάνατο από τα πυρά των πολυβόλων των πύργων παρατήρησης.
   Ωστόσο, περίπου 300 κρατούμενοι κατάφεραν να δραπετεύσουν. Η Γκεστάπο τους
   καταδίωξε αμείλικτα φονεύοντας περίπου 220 από αυτούς. Ογδόντα μόνον
   κατάφεραν να διαφύγουν από το δίχτυ καταδίωξης. Υπακούοντας στις εντολές
   που έλαβαν από τους επικεφαλής της Επιχείρησης Ράινχαρντ, μετά την
   ολοκλήρωση των "εργασιών" στο Στρατόπεδο οι SS εκτέλεσαν με πυρά πυροβόλων
   όπλων όσους κρατούμενους είχαν επιζήσει, αποδεικνύοντας ότι οι φόβοι των
   κρατουμένων δεν ήταν καθόλου αβάσιμοι.

[Επεξεργασία] Το τέλος του Στρατοπέδου

   Οι ιθύνοντες της Επιχείρησης έδωσαν εντολή διάλυσης της Τρέμπλινκα ΙΙ το
   φθινόπωρο του 1943. Στο διάστημα λειτουργίας του εξοντώθηκαν σε αυτό από
   800 έως 900 χιλιάδες Εβραίοι, Πολωνοί και Ρομά. Το Στρατόπεδο διαλύθηκε,
   σύμφωνα με τις εντολές, και οι κρατούμενοι που πραγματοποίησαν τις
   εργασίες διάλυσης μεταφέρθηκαν στο Στρατόπεδο εξόντωσης Σομπιμπόρ. Ωστόσο,
   η Τρέμπλινκα Ι συνέχισε να λειτουργεί για ένα περίπου χρόνο ακόμη (Ιούλιος
   1944). Όταν, στα μέσα Ιουλίου 1944, οι SS είδαν ότι ο Κόκκινος Στρατός
   βρισκόταν πλέον πολύ κοντά και συνέχιζε την προέλασή του, εκτέλεσαν τους
   υπόλοιπους κρατούμενους (300 έως 700 άτομα), κατέστρεψαν τις εγκαταστάσεις
   και εκκένωσαν την Τρέμπλινκα Ι. Τα Σοβιετικά στρατεύματα κατέλαβαν το
   Στρατόπεδο την τελευταία εβδομάδα του Ιουλίου του 1944.

   Ο αριθμός των θυμάτων που υπολογίζεται ότι θανατώθηκαν στην Τρέμπλινκα
   φέρνει το Στρατόπεδο αυτό στην δεύτερη θέση, από πλευράς αριθμού, μετά το
   Άουσβιτς. Ο ακριβής αριθμός δεν είναι δυνατό να καθοριστεί με ακρίβεια,
   καθώς τα τηρούμενα αρχεία καταστράφηκαν από τους Ναζί κατά την εκκένωση.

[Επεξεργασία] Πηγές, αναφορές

   Commons logo
   Τα Κοινά έχουν πολυμέσα σχετικά με το θέμα
   Στρατόπεδο εξόντωσης Τρεμπλίνκα

    1. ↑ Στρατόπεδο Τρέμπλινκα στον Ιστοτόπο Στρατόπεδα Επιχείρησης Ράινχαρντ
    2. ↑ Μουσείο Ολοκαυτώματος ΗΠΑ
    3. ↑ Ιστορία του Ολοκαυτώματος

[Επεξεργασία] Βιβλιογραφία

     • Yitzhak Arad: Belzec, Sobibor, Treblinka. The Operation Reinhard Death
       Camps, Bloomington and Indianapolis 1987, ISBN 0253342937.
     • Henry Friedlander, The Origins of Nazi Genocide: From Euthanasia to
       the Final Solution, University of North Carolina Press, Chapel Hill &
       London, 1995, ISBN 0-8078-2208-6
     • Adalbert Rückerl (Hg.): Nationalsozialistische Vernichtungslager im
       Spiegel deutscher Strafprozesse. Belzec, Sobibor, Treblinka, Chelmno,
       München 1977, ISBN 3423029048.
     • Peter Witte and Stephen Tyas: A New Document on the Deportation and
       Murder of Jews during „Einsatz Reinhardt“ 1942. In: Holocaust and
       Genocide Studies, Vol. 15, No. 3, Winter 2001, ISBN 0199225060.
     • Richard Glazar: Die Falle mit dem grünen Zaun. Überleben in Treblinka,
       Münster 2008, ISBN 978-3-89771-819-7. Vorwort von Wolfgang Benz: [1]
     • Marcel Reich-Ranicki: „Mein Leben“ enthält eine ausführliche
       Beschreibung der Organisation des Abtransports von Juden aus Warschau
       ins Vernichtungslager Treblinka

[Επεξεργασία] Εξωτερικοί σύνδεσμοι

     • skalierbare Karte
     • Scrapbook Treblinka
     • Treblinka im Deutschen Historischen Museum
     • deathcamps.org: Arbeitslager Treblinka I
     • deathcamps.org: Treblinka II
     • 245 Dokumente über Treblinka im Museum of Tolerance des Simon
       Wiesenthal Center, L.A.
     • Μουσείο Ολοκαυτώματος (ΗΠΑ): Χάρτης του Στρατοπέδου

   Ανακτήθηκε από
   "http://el.wikipedia.org/wiki/%CE%A3%CF%84%CF%81%CE%B1%CF%84%CF%8C%CF%80%CE%B5%CE%B4%CE%BF_%CE%B5%CE%BE%CF%8C%CE%BD%CF%84%CF%89%CF%83%CE%B7%CF%82_%CE%A4%CF%81%CE%B5%CE%BC%CF%80%CE%BB%CE%AF%CE%BD%CE%BA%CE%B1"
   Κατηγορίες: Ναζιστικά στρατόπεδα συγκέντρωσης | Ιστορία της Πολωνίας |
   Ναζιστική Γερμανία

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Afrikaans
     • Български
     • Català
     • Česky
     • Cymraeg
     • Dansk
     • Deutsch
     • English
     • Esperanto
     • Español
     • فارسی
     • Suomi
     • Français
     • עברית
     • Bahasa Indonesia
     • Italiano
     • 日本語
     • Македонски
     • Nederlands
     • ‪Norsk (bokmål)‬
     • Polski
     • Português
     • Română
     • Русский
     • Slovenčina
     • Slovenščina
     • Српски / Srpski
     • Svenska
     • Türkçe
     • Українська
     • ייִדיש

     • Τελευταία τροποποίηση 18:22, 3 Ιουλίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
