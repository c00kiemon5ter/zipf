   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                            Νέα Μονή Χίου

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 38°22′29″N 26°3′35″E﻿ /
   ﻿38.37472, 26.05972

     Μονή Δαφνίου, Μονή Οσίου Λουκά και Νέα
                              Μονή Χίου^a
                      ΟΥΝΕΣΚΟ Μνημείο ΠΠΚ
                        Mosaics in Nea Moni of Chios.jpg
   Χώρα μέλος           Flag of Greece.svg Ελλάδα
   Τύπος                    Πολιτισμικό
   Κριτήρια              i, iv
   Ταυτότητα            #537
   Περιοχή^b              Ευρώπη και Βόρεια
                                 Αμερική
                       Ιστορικό εγγραφής
   Περιγραφή:           1990
                                 14η Συνεδρίαση
   a Επίσημο όνομα στον κατάλογο μνημείων
   της ΠΠΚ
   b Επίσημη καταχώρηση από την UNESCO

   Η Νέα Μονή της Χίου είναι στην
   πραγματικότητα ένα παλαιό ιστορικό
   μοναστήρι, που ιδρύθηκε το 1042 μ.Χ. και
   είναι γνωστό παγκοσμίως για τα
   εξαιρετικής τέχνης ψηφιδωτά του.
   Εορτάζει κατά την απόδοση της εορτής της
   Κοιμήσεως της Θεοτόκου (23 Αυγούστου). Το
   1990 ανακηρύχθηκε μνημείο της Παγκόσμιας
   Κληρονομιάς της UNESCO.

   Πίνακας περιεχομένων

     * 1 Θέση
     * 2 Ιστορία

          * 2.1 Η ίδρυση της Μονής
          * 2.2 Η εποχή της ακμής
          * 2.3 Οι καταστροφές του 19ου αιώνα

               * 2.3.1 Η καταστροφή του 1822
               * 2.3.2 Ο σεισμός του 1881

          * 2.4 Η σύγχρονη εποχή

     * 3 Αρχιτεκτονική

          * 3.1 Το Καθολικό
          * 3.2 Τα παρεκκλήσια
          * 3.3 Τα υπόλοιπα προσκτίσματα

     * 4 Τα ψηφιδωτά
     * 5 Εξωτερικοί σύνδεσμοι
     * 6 Πηγές

[Επεξεργασία] Θέση

   Η Νέα Μονή βρίσκεται στο κέντρο του
   νησιού Χίος, σε οδική απόσταση 12
   χιλιομέτρων από την πόλη της Χίου. Το
   αρχιτεκτονικό συγκρότημα της μονής
   βρίσκεται σε υψόμετρο 670 μέτρων πάνω από
   την επιφάνεια της θάλασσας, σε μία
   κοιλάδα του νότιου Προβάτειου όρους ή
   Προβατά, οι βραχώδεις πλαγιές του οποίου
   κλείνουν τη θέα εκτός από ένα μικρό
   άνοιγμα, ενώ η θέα κατά την ανάβαση από
   την πόλη είναι θαυμάσια. Η περιοχή ήταν
   πευκόφυτη και σήμερα το δάσος
   αναγεννάται μετά από πυρκαγιά. Προς τη
   νότια άκρη του Προβατά, δυτικά και
   ψηλότερα της Νέας Μονής βρίσκεται και η
   Σκήτη των Αγίων Πατέρων ιδρυτών της
   μονής. Οι γεωγραφικές συντεταγμένες της
   μονής είναι 38° 23΄ βόρειο πλάτος και 26° 04΄
   ανατολικό μήκος. Το όλο συγκρότημα της
   Νέας Μονής καλύπτει έκταση 17 στρεμμάτων.

[Επεξεργασία] Ιστορία

  [Επεξεργασία] Η ίδρυση της Μονής

   Κατά το πρώτο μισό του 11ου αιώνα μ.Χ.
   ασκήτευαν σε μια σπηλιά στο Προβάτειο
   όρος τρεις μοναχοί, ο Νικήτας, ο Ιωάννης
   και ο Ιωσήφ, που ήρθε αργότερα κοντά
   στους δύο πρώτους. Μια νύχτα του 1034
   είδαν, κατά την παράδοση, από το
   ασκηταριό τους ένα φως μέσα στο δάσος,
   που έμεινε ορατό, ακίνητο στην ίδια θέση,
   για αρκετές νύχτες. Σκέφθηκαν ότι ήταν
   θεϊκό σημάδι («σημείον») και προσπάθησαν
   να το προσεγγίσουν, αλλά η βλάστηση ήταν
   πολύ πυκνή. Μετά από σκέψη, άναψαν φωτιά
   για να καθαρίσουν την περιοχή, οπότε
   όταν αυτή έσβησε αντίκρυσαν μια μυρτιά
   (μερσινιά στο χιακό ιδίωμα) που είχε
   μείνει ανέπαφη από τη φωτιά και πάνω στα
   κλαδιά της μια εικόνα της Παναγιάς.
   Πιθανότατα την είχε κρύψει κάποιος
   πιστός στους δύσκολους καιρούς της
   Εικονομαχίας που είχαν προηγηθεί για να
   τη διασώσει. Οι μοναχοί την πήραν και τη
   μετέφεραν στην πνιγηρή και σκοτεινή
   σπηλιά τους. Η εικόνα όμως έφευγε μόνη
   της θαυματουργικά και επέστρεφε στην
   άφλεκτη μερσινιά. Αυτό ανάγκασε τους
   τρεις μοναχούς να χτίσουν μόνοι τους ένα
   μικρό ναό της Θεοτόκου στην ακριβή θέση
   που ανακαλύφθηκε η εικόνα της, και για να
   μην την αφήσουν μόνη έφτιαξαν κι αυτοί
   τα κελιά τους και μετακόμισαν εκεί. Αυτή
   λοιπόν ήταν η πρώτη, η ΠΑΛΑΙΑ μονή, που
   επέφερε κατόπιν τον χαρακτηρισμό της
   ΝΕΑΣ Μονής στο μεγαλόπρεπο
   μεταγενέστερο συγκρότημα.

   Μια νύχτα, η Παναγία παρουσιάστηκε στον
   ύπνο των τριών μοναχών και τους είπε να
   μεταβούν στη Λέσβο για να συναντήσουν
   τον εκεί εξόριστο Κωνσταντίνο τον
   Μονομάχο και να του αναγγείλουν ότι
   σύντομα θα επέστρεφε στην
   Κωνσταντινούπολη και θα γινόταν
   αυτοκράτορας. Πράγματι, ο Νικήτας και ο
   Ιωσήφ ταξίδεψαν στη Λέσβο και
   ανήγγειλαν στον Κωνσταντίνο το
   χαρμόσυνο μήνυμα. Ο Κωνσταντίνος,
   διαπιστώνοντας ειλικρίνεια στα λόγια
   τους, τους υποσχέθηκε ότι αν η πρόρρησή
   τους επαληθευόταν θα τους χάριζε ό,τι κι
   αν του ζητούσαν. Τότε οι μοναχοί του
   εξιστόρησαν όλα τα περιστατικά σε σχέση
   με την εικόνα και τον παρακάλεσαν όταν
   βασιλεύσει να χτίσει μεγαλόπρεπη
   εκκλησιά στη Θεοτόκο εκεί που είχε
   βρεθεί το εικόνισμα. Ο Κωνσταντίνος τους
   διαβεβαίωσε και τους προσέφερε το
   πριγκηπικό του δαχτυλίδι.

   Το 1042 η Ζωή η Πορφυρογέννητη ανεκάλεσε
   από την εξορία τον Μονομάχο, τον
   παντρεύτηκε και τον ανεκήρυξε
   Αυτοκράτορα. Μόλις οι τρεις Χιώτες
   ασκητές πληροφορήθηκαν την είδηση,
   ταξίδεψαν στην Πόλη και υπενθύμισαν
   στον νέο Αυτοκράτορα την υπόσχεσή του,
   δείχνοντας και το δείγμα της, το
   πριγκηπικό του δαχτυλίδι. Ο Μονομάχος
   τήρησε την υπόσχεσή του και έτσι δίνει
   διαταγές να κτισθεί μεγαλόπρεπος
   μοναστηριακός ναός στη Χίο: «Εκπέμπει
   αρχιτέκτονας της οικοδομήσεως μετ'
   άλλων πολλών τεχνιτών, και διατάγματα
   την οικοδομήν αφορώντα κατά την θέσιν
   της αδιαφλέκτου Μυρσίνης» (Γ.
   Νικηφόρου-Φωτεινού: Νεαμονήσια, σ.25). Το
   ενδιαφέρον του Αυτοκράτορα δεν
   περιορίσθηκε στην ανέγερση του ναού,
   αλλά συνεχίσθηκε σε όλη τη ζωή του, με
   τουλάχιστον 10 χρυσόβουλλα με τα οποία
   παρείχε στη Νέα Μονή πολλά προνόμια και
   δωρεές.

   Λίγα χρόνια μετά ο Νικήτας και ο Ιωάννης
   συκοφαντήθηκαν ως κακόδοξοι στον τότε
   Πατριάρχη και εξορίσθηκαν μέχρι το 1057.
   Αλλά και αργότερα, ο Ιωσήφ, όντας
   ηγούμενος της Μονής, κατηγορήθηκε για
   κατάχρηση της περιουσίας της, όμως ο
   Αυτοκράτορας Ρωμανός Διογένης,
   εξετάζοντας προσωπικά την καταγγελία,
   τον αθώωσε. Οι τρεις ιδρυτές μοναχοί
   αξιώθηκαν έτσι να πεθάνουν στη Νέα Μονή.
   Η Εκκλησία τους κατέταξε μεταξύ των
   οσίων και τιμά τη μνήμη τους στις 20
   Μαΐου, ημερομηνία της κοιμήσεως του
   πρώτου που απεβίωσε, του Νικήτα.

  [Επεξεργασία] Η εποχή της ακμής

   Το κτίσιμο του ναού ολοκληρώθηκε μετά
   τον θάνατο του Μονομάχου (1055) από την
   αδελφή της Ζωής, τη Θεοδώρα, οπότε
   κτίσθηκε ο Εξωνάρθηκας και συμπληρώθηκε
   η διακόσμηση. Μέχρι και το τέλος της
   Βυζαντινής Αυτοκρατορίας ο εκάστοτε
   Αυτοκράτορας είχε τη Μονή απευθείας υπό
   την εξάρτησή του. Επί Οθωμανικής
   Αυτοκρατορίας, οπότε όλα τα αφορώντα
   τους Χριστιανούς υπηκόους πέρασαν στην
   αρμοδιότητα του Οικουμενικού Πατριάρχη,
   η Νέα Μονή έγινε «Πατριαρχικό
   Σταυροπήγιο» ως το 1859 που καταργήθηκε
   αυτός ο τίτλος. Ο ηγούμενός της είχε το
   δικαίωμα να κρατά «πατερίτσα» και να
   φορά μανδύα, ενώ ήταν τελείως
   ανεξάρτητος από τον Επίσκοπο Χίου και
   λογοδοτούσε μόνο στον Πατριάρχη.

   Παρά το γεγονός ότι λεηλατήθηκε από τους
   Σαρακηνούς περί το 1300, η Νέα Μονή έφθασε
   στη μεγαλύτερη ακμή της κατά την
   υστεροβυζαντινή περίοδο, οπότε έφθασε
   να έχει περί τους χίλιους μοναχούς. Ο
   αριθμός αυτός δεν είναι υπερβολικός,
   αφού η Μονή έφθασε να έχει στην
   ιδιοκτησία της τα δύο τρίτα των κτημάτων
   του νησιού. Από το 1346 και μετά, οπότε η
   Χίος είχε καταληφθεί από τους Γενουάτες,
   η Νέα Μονή έχασε πολλά από αυτά τα
   κτήματα. Αντιθέτως, οι Οθωμανοί
   σεβάσθηκαν τα προνόμιά της, στα πλαίσια
   και του ειδικού καθεστώτος που έχαιρε η
   Χίος κατά την Τουρκοκρατία.

   Οι διάφοροι περιηγητές που την
   επισκέφθηκαν από τον 16ο ως τον 19ο αιώνα,
   εκτός από τις ωραίες περιγραφές του ναού
   δίνουν και ενδιαφέρουσες πληροφορίες. Ο
   Samuel Purchas στο τέλος του 16ου αι. δίνει 200
   μοναχούς: «Το μοναστήρι είναι γνωστό για
   τις 4 καμπάνες του, όχι για το μέγεθός
   τους, αλλά επειδή μόνο οι καλόγεροι
   αυτοί από όλους τους μοναχούς πάσης της
   Ελληνικής χώρας έχουν την άδεια να τις
   χρησιμοποιούν.» Τον 17ο αιώνα ο L. Gheyalier
   αναφέρει 150 μοναχούς και ο F. Lupazolo 100. Τον
   18ο αιώνα ο Ρώσος μοναχός Μπ. Μπάρσκι
   συνέταξε ακριβές σχεδιάγραμμα της Μονής
   και γράφει ότι είναι η σπουδαιότερη του
   νησιού και έχει 200 μοναχούς. Ο Πατριάρχης
   Ιεροσολύμων Χρύσανθος Νοταράς με την
   επίσκεψή του το 1725 πληροφορεί για τα
   λείψανα που φυλάγονταν εκεί: «...άγια
   λείψανα δεικνύονται εν ταύτη πολλά, όμως
   τα εξαίρετα εισί ταύτα: κρανίον Ευθυμίου
   του μεγάλου, το μεγάλον δάκτυλον της
   δεξιάς του Προδρόμου, μέρος του Θεοδώρου
   του Τήρωνος, η κάρα του Αγίου Ευσταθίου,
   η κάρα του Αγίου Φιλίππου (ενός των 7
   διακόνων), η κάρα του Αποστόλου
   Τιμοθέου...». Το 1729 επισκέφθηκε τη Νέα
   Μονή ο αββάς Fourmont και έγραψε: «200 μοναχοί
   ων οι 50 ιερείς και μη θαυμάσετε δια
   τούτο. Ο Σουλτάνος ωφελείται 10.000 γρόσια
   κατ' έτος, χωρίς... ...τα δώρα τα οποία
   υποχρεούνται να προσφέρωσι εις τους
   διοικούντας την νήσον και τους εν
   Κων/πόλει Τούρκους... ...Είναι μέγα
   τετράγωνον χωρίον με συνεχομένας οικίας
   και πλατείαν ευρύχωρον εις το κέντρον,
   ένθα και Ναός... ...αι εικόνες είναι
   ωραίαι, ιδία ο Εσταυρωμένος, μοναδικός
   και απαράμιλλος ίσως εν τω κόσμω, όλαι
   δια χειρός ενός Ιωάννου Μόσχου.»

   Κατά την περίοδο της Τουρκοκρατίας, μια
   πλούσια Τουρκάλα αποφάσισε να
   επισκεφθεί το μοναστήρι, παρά την
   απαγόρευση εισόδου γυναικών σε αυτό. Στο
   δρόμο όμως την πληροφόρησαν ότι στον
   πύργο που έμενε είχε ξεσπάσει μεγάλη
   φωτιά. Τούτο το απέδωσε σε τιμωρία της
   Θεοτόκου επειδή είχε κατά νου να παραβεί
   το άβατο, οπότε την παρεκάλεσε να της
   σώσει τα πολύτιμα πράγματά της τάζοντάς
   της βαρύτιμο χρυσοκέντητο ύφασμα.
   Επιστρέφοντας στον πύργο της, βρήκε μόνο
   το δωμάτιό της σωσμένο από τη φωτιά,
   οπότε δώρισε στη Μονή το χρυσοκέντητο
   ύφασμα που είχε κάνει τάμα. Μέχρι σήμερα,
   η περιοχή στα νότια της πόλης της Χίου
   όπου βρισκόταν ο πύργος ονομάζεται
   «Καμμένος Πύργος».

  [Επεξεργασία] Οι καταστροφές του 19ου αιώνα

   Σχεδόν όλα τα παραπάνω χάθηκαν κατά τις
   δύο μεγάλες καταστροφές που έπληξαν τη
   Χίο κατά τον 19ο αιώνα. Η μία ήταν
   ανθρωπογενής (η Σφαγή της Χίου του 1822),
   ενώ η άλλη φυσική (ο σεισμός του 1881).

    [Επεξεργασία] Η καταστροφή του 1822

   Στις σφαγές του 1822 χιλιάδες
   γυναικόπαιδα έτρεξαν να σωθούν στα πιο
   ψηλά και οχυρωμένα μέρη, όπως ήταν ο
   Άγιος Μηνάς, ο Ανάβατος και η Νέα Μονή.
   Αλλά «υπό την πρόφασιν ότι Σάμιοί τινες
   είχον καταφύγει εις το μέγα μοναστήριον
   της Νέας Μονής» (Πουκεβίλ) 1.800 Τούρκοι
   κατευθύνθηκαν προς τα εκεί, σέρνοντας
   ακόμα και κανόνια εναντίον άοπλων
   μοναχών. Αφού έσφαξαν όλους τους
   μοναχούς, λεηλάτησαν μεθοδικώς τα πάντα
   παίρνοντας για δούλους τα γυναικόπαιδα
   και τελικά έβαλαν φωτιά και έκαψαν τη
   Μονή. Μόνο το «άφλεκτο» εικόνισμα της
   Παναγίας βρέθηκε λίγο μόνο σχισμένο στο
   κέντρο και λίγο καμμένο στην κορυφή. Σε
   αυτή την καταστροφή χάθηκε και η λάρνακα
   από πορφυρίτη λίθο που περιείχε τα
   λείψανα των τριών ιδρυτών πατέρων,
   Νικήτα, Ιωάννη και Ιωσήφ (μόνο η κάρα του
   ενός ξαναβρέθηκε, άγνωστο ποιού). Ο ναός
   κάηκε και πάλι το 1828 από τους Τούρκους.

    [Επεξεργασία] Ο σεισμός του 1881

   Ο σεισμός στις 22 Μαρτίου του 1881
   συμπλήρωσε την καταστροφή, γκρεμίζοντας
   τον τρούλο και το μεγαλύτερο μέρος του
   ναού, και χαλώντας τα περισσότερα
   ψηφιδωτά. Φυσικά κατέρρευσε και το
   καμπαναριό, που είχε ανεγερθεί το 1512, με
   δαπάνες του «Κυρού Αντωνίου
   Φραγκοπούλου», όπως αναφέρει σωζόμενη
   επιγραφή. Ξαναχτίστηκε το 1900. Μετά και
   από αυτό η Μονή σχεδόν ερήμωσε, οπότε
   κυνηγοί θησαυρών έμπαιναν και
   προσπαθούσαν να βρουν κάτι κρυμμένο,
   ανοίγοντας έτσι πηγάδια ολόκληρα στο
   πάτωμα του ναού ή μεγάλες τρύπες στους
   τοίχους του.

  [Επεξεργασία] Η σύγχρονη εποχή

   Ο μητροπολίτης Χίου Παντελεήμων
   Φωστίνης ενδιαφέρθηκε ενεργά για την
   ανασυγκρότηση της Νέας Μονής κατά την
   περίοδο 1947-1962. Για την αντιμετώπιση της
   ελλείψεως μοναχών, μετέτρεψε τη μονή από
   ανδρική σε γυναικεία. Ζημίωσε όμως την
   αρχιτεκτονική του χώρου με την
   ακαλαίσθητη-αντιπαραδοσιακή
   ανακατασκευή των κελιών στα βόρεια του
   περιβόλου. Ακόμα και ως γυναικεία, η Μονή
   είχε 5 μοναχές το 1980, ενώ στην επίσημη
   απογραφή του 2001 τρεις.

[Επεξεργασία] Αρχιτεκτονική

  [Επεξεργασία] Το Καθολικό

   Το Καθολικό, ο κεντρικός δηλαδή ναός της
   Μονής, ανήκει στον καινοφανή τότε (11ος
   αιώνας) ρυθμό του οκταγωνικού, που
   έρχεται σε αντίθεση με τον σταυροειδή
   μετά τρούλου. Κατά τον Strzygowski έχει και
   στοιχεία από νεοπερσικά μνημεία, όπως τα
   ανάκτορα του Σαρμπιστάν και της Σαμάρας.
   Ο εξωνάρθηκας ή προνάρθηκας έχει μήκος
   15,5 m και πλάτος 6. Η «βασιλική πύλη» του
   αποτελείται από δύο μονολιθικούς κίονες
   από ημιδιαφανές μάρμαρο με ερυθρωπές
   αποχρώσεις («ο εξωνάρθηκας είναι
   πολυτελέστερος και από τον ίδιο τον ναό»
   έγραψε ο Μπάρσκι). Οι πλάγιες πτέρυγες
   καταλήγουν σε κυλινδροειδείς κόγχες που
   εξέχουν της οικοδομής. Ο κυρίως νάρθηκας
   ή εσωνάρθηκας έχει μήκος 10 και πλάτος 4 m.
   Αντί για σταυροθόλιο (όπως π.χ. στη Μονή
   Οσίου Λουκά) στεγάζεται, πράγμα
   ασυνήθιστο, με ολόκληρο θόλο σε σχήμα
   ανάγλυφης ρόδας. Ο κυρίως ναός έχει
   μήκος και πλάτος περί τα 10 m. Οι 32 κομψές
   λευκές μαρμάρινες κολώνες που στόλιζαν
   το εσωτερικό δεν υπάρχουν πια μετά τις
   καταστροφές, και αυτές που τις
   αντικατέστησαν είναι ισχυρότερες αλλά
   άχαρες. Η πορφυρή ορθομαρμάρωση επίσης
   προσέθετε αυτοκρατορική μεγαλοπρέπεια.
   Το τέμπλο ήταν από λευκό τηνιακό μάρμαρο
   με χρυσές διακοσμήσεις. Καταστράφηκε
   στον σεισμό και αντικαταστάθηκε το 1907 με
   τέμπλο από χιώτικο κοκκινωπό μάρμαρο
   και το 1979 με χαμηλότερο λευκού
   πεντελικού μαρμάρου.

  [Επεξεργασία] Τα παρεκκλήσια

   Η Μονή έχει δύο παρεκκλήσια: Ο Άγιος
   Παντελεήμων στα δυτικά του Καθολικού, σε
   ρυθμό βασιλικής, είχε ωραίες
   τοιχογραφίες και επιγραφή με χρονολογία
   1051 (ΑΝΑ΄), αλλά κατέρρευσε στον σεισμό
   του 1881 και ξανακτίσθηκε το 1890 λίγο
   μεγαλύτερος. Ο Τίμιος Σταυρός βρίσκεται
   δίπλα στην κεντρική είσοδο της Μονής.
   Προοριζόταν για τις γυναίκες όταν
   απαγορευόταν η είσοδός τους στην
   ανδρική τότε μονή. Εκτίθενται εδώ σε
   προθήκες πολλές νεκροκεφαλές και άλλα
   οστά από τα θύματα της Σφαγής της Χίου.
   Στο κοιμητήριο της μονής υπάρχει και ο
   ναΐσκος του Αγίου Λουκά, μεταγενέστερο
   κτίσμα.

  [Επεξεργασία] Τα υπόλοιπα προσκτίσματα

   Τα κελιά δεν είναι ισόγεια. Τα ισόγεια
   των κτισμάτων τους ήταν πολύπλοκοι
   λαβυρινθώδεις υποθόλοι που χρησίμευαν
   ως βοηθητικοί χώροι και διαβάσεις
   μεταξύ των κελιών. Το Αρχονταρίκι,
   ονομαζόμενο «τρίκλινο» ή «συνοδικό»,
   βρισκόταν στη θέση του σημερινού ξενώνα,
   στα βορειοανατολικά του Καθολικού. Η
   τράπεζα όπου έτρωγαν οι μοναχοί είναι
   έργο του 1631-1637, ενώ η παλαιότερη δεν
   διασώζεται. Η κινστέρνα είναι η δεξαμενή
   νερού της Μονής και έχει μεγάλη αξία,
   καθώς σώζεται από τον 11ο αιώνα.
   Συγκέντρωνε τα νερά της βροχής και έχει
   διαστάσεις 18 επί 12 m. Η στέγη της
   σχηματίζεται από 15 θόλους, ενώ οι στύλοι
   και τα τοιχώματα είναι από λευκό
   μάρμαρο! Μοιάζει με την ανάλογη της
   Αγίας Σοφίας Κωνσταντινουπόλεως, την
   οποία οι Τούρκοι αποκαλούν «υπόγειο
   ανάκτορο». Ο ψηλός πύργος της μονής, στη
   δυτική πλευρά του εξωτερικού τείχους,
   πρέπει να ανεγέρθηκε τον 14ο αιώνα και
   σήμερα είναι ημιερειπωμένος. Εκτός από
   τον αμυντικό του ρόλο, χρησίμευε και ως
   θησαυροφυλάκιο-αποθήκη των αμφίων κλπ.,
   και αργότερα ως βιβλιοθήκη της Μονής.
   Στο κοιμητήριο υπάρχει και
   οστεοφυλάκιο, όπου φυλάσσονται τα
   υπόλοιπα οστά των σφαγιασθέντων το 1822
   και τα οστά των υπόλοιπων μοναχών.

[Επεξεργασία] Τα ψηφιδωτά

   [IMG]
   [IMG]
   Η Ανάσταση, ψηφιδωτό στη Νέα Μονή Χίου

   Τα ψηφιδωτά της Νέας Μονής Χίου
   αποτελούν τη μία από τις τρεις κορυφαίες
   δημιουργίες των εικαστικών τεχνών στον
   ελλαδικό χώρο κατά τον Μεσαίωνα. Οι
   άλλες δύο είναι τα ψηφιδωτά της Μονής
   του Οσίου Λουκά στη Βοιωτία και της
   Μονής Δαφνίου στην Αττική (Δαφνί). Παρότι
   χρονικά τοποθετούνται ανάμεσά τους, τα
   ψηφιδωτά της Νέας Μονής ξεχωρίζουν ως
   δείγματα της τέχνης της Βασιλεύουσας, σε
   αντίθεση με τις άλλες περιπτώσεις, όπου
   έχουμε δείγματα των «επαρχιακών σχολών»
   της Αυτοκρατορίας. Οι καλλιτέχνες που
   δούλεψαν εδώ ήταν Κωνσταντινουπολίτες,
   που ήλθαν κατευθείαν από την Πόλη και
   μαζί τους μετέφεραν την τεχνοτροπία
   τους, παρόμοια με αυτή που διακοσμούσε
   τα αυτοκρατορικά ανάκτορα και έχει πια
   χαθεί.

   Στον θόλο του νάρθηκα υπήρχε η Παρθένος
   ως δεομένη μάνα, ψηφιδωτό που δεν
   σώζεται. Γύρω τις, στις 8 αψίδες τη
   «φρουρούν» ολόσωμα ψηφιδωτά των
   «στρατιωτικών αγίων»: Ευγένιος -
   Αυξέντιος - Ευστράτιος - Σέργιος -
   Θεόδωρος ο Στρατηλάτης - Βάκχος - Ορέστης
   - Μαρδάριος. Τους πλάγιους τοίχους του
   νάρθηκα υπήρχαν 6 χριστολογικές
   συνθέσεις: η Ανάσταση του Λαζάρου, ο
   Νιπτήρας (σε 2 μέρη με αναλυτικές
   επιγραφές), η Προδοσία του Ιούδα (επίσης
   με αναλυτικές ψηφιδωτές επιγραφές), η
   Ανάληψη και οι κατεστραμμένες σήμερα
   Βαϊοφόρος και Πεντηκοστή.

   Στον κυρίως ναό, η καλύτερα σωζόμενη
   παράσταση είναι η Βάπτιση, η οποία, μαζί
   με τη Σταύρωση και την Ανάσταση αποτελεί
   το αριστουργηματικότερο ίσως τρίπτυχο.
   Υπάρχουν επίσης η Μεταμόρφωση και η
   Αποκαθήλωση, ενώ σώζονται οι
   παραστάσεις των 2 από τους 4
   Ευαγγελιστές, του Ιωάννη (με φθορές) και
   του Μάρκου. Πάνω από το Ιερό Βήμα, η
   Πλατυτέρα σώζεται ακέφαλη.

   Αξιοσημείωτη είναι η προσοχή που δόθηκε
   από τους δημιουργούς ώστε τα ψηφιδωτά
   του κυρίως ναού, ευρισκόμενα ψηλότερα
   από τον θεατή, να δείχνουν τις σωστές
   αναλογίες όταν παρατηρούνται από τα
   κάτω. Στην πραγματικότητα δηλαδή όσες
   παραστάσεις καλύπτουν καμπύλες
   επιφάνειες έχουν ελαφρώς «συμπιεσμένο»
   το κεντρικό ή άλλο μέρος ώστε να
   φαίνονται με τις σωστές αναλογίες στον
   θεατή, καθώς και άλλες διορθώσεις, που
   θεωρητικά θα απαιτούσαν γνώσεις
   Προβολικής Γεωμετρίας.

[Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το
   θέμα
   Νέα Μονή Χίου

     * Η Νέα Μονή στον ιστοτόπο του ελληνικού
       Υπουργείου Πολιτισμού
     * Η Νέα Μονή στον ιστοτόπο της Εκκλησίας
       της Ελλάδος
     * Τα ψηφιδωτά της Νέας Μονής

[Επεξεργασία] Πηγές

     * Ανδρέα Σ. Αξιωτάκη: Η Νέα Μονή της Χίου,
       Χίος 1980
     * Γρ. Νικηφόρου-Φωτεινού: Νεαμονήσια,
       Χίος 1865
     * Αν. Ορλάνδου: Βυζαντινά μνημεία της
       Χίου, Αθήναι 1930
     * Μ. Παναγιωτοπούλου: «Νέα Μονή Χίου»,
       Μεγάλη Ελληνική Εγκυκλοπαίδεια
       «Πυρσός», τ. 18, Αθήνα 1930

   π • σ • ε
          Μνημεία Παγκόσμιας Πολιτιστικής
                  Κληρονομιάς στην Ελλάδα
                       Αιγαί · Άγιο Όρος ·
                       Παλαιοχριστιανικά και
                       Βυζαντινά Μνημεία της
                       Θεσσαλονίκης: Άγιος
                       Δημήτριος · Αψίδα και
   Βόρεια        τάφος του Γαλέριου ·
   Ελλάδα        Αγία Σοφία · Παναγία
                       Χαλκέων · Άγιος
                       Νικόλαος ο Ορφανός ·
                       Άγιοι Απόστολοι ·
                       Αχειροποίητος · Μονή
                       Λατόμου / Όσιος Δαβίδ ·
                       Άγιος Παντελεήμων
                       Δελφοί · Επίδαυρος ·        World
                       Μονή Οσίου Λουκά ·            Heritage
                       Μετέωρα · Μυκήνες και      logo.png
   Κεντρική    Τίρυνθα · Μυστράς ·
   Ελλάδα        Παλαιά Πόλη της
                       Κέρκυρας · Ολυμπία ·
                       Ναός Επικούριου
                       Απόλλωνα
   Αττική        Ακρόπολη Αθηνών · Μονή
                       Δαφνίου
                       Δήλος · Μεσαιωνική Πόλη
                       της Ρόδου · Μονή του
   Νησιά του   Αγίου Ιωάννη του
   Αιγαίου      Θεολόγου και Σπήλαιο
   και Κρήτη   της Αποκάλυψης · Νέα
                       Μονή Χίου · Πυθαγόρειο
                       και Ηραίο Σάμου
   H ταξινόμηση σε Βόρεια Ελλάδα, Κεντρική
   Ελλάδα, Αττική και Νησιά του Αιγαίου και
   Κρήτη έγινε με βάση το διαχωρισμό NUTS για
   την Ελλάδα

   Ανακτήθηκε από
   "http://el.wikipedia.org/wiki/%CE%9D%CE%AD%CE%B1_%CE%9C%CE%BF%CE%BD%CE%AE_%CE%A7%CE%AF%CE%BF%CF%85"
   Κατηγορίες: Μνημεία Παγκόσμιας
   Πολιτιστικής Κληρονομιάς | Μονές της
   Χίου | Ελληνικά Μνημεία Παγκόσμιας
   Κληρονομιάς

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Česky
     * Deutsch
     * English
     * Español
     * Français
     * עברית
     * Hrvatski
     * Italiano
     * 日本語
     * Nederlands
     * ‪Norsk (nynorsk)‬
     * ‪Norsk (bokmål)‬
     * Polski
     * Русский
     * Srpskohrvatski / Српскохрватски
     * Slovenčina
     * Svenska
     * Українська

     * Τελευταία τροποποίηση 00:16, 11 Νοεμβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
