   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                 Βόρεια Ήπειρος

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Epirus across Greece and Albania el.svg
   Η περιοχή της Ηπείρου και τα σύγχρονα όρια κρατών.

   Υπόμνημα

     • Γκρι: Κατά προσέγγιση εδάφη του αρχαίου βασιλείου της Ηπείρου.
     • Πορτοκαλί: Η περιφέρεια Ηπείρου.
     • Πράσινο: Κατά προσέγγιση περιοχές κατοικημένες από ελληνικούς
       πληθυσμούς.
     • Κόκκινη Γραμμή: Όριο της Β. Ηπείρου.

   Ως Βόρεια Ήπειρος (αλβανικά: Epiri i Veriut) ορίζεται, γεωγραφικά, από
   ανεπίσημους πολιτικούς και μη παράγοντες στην Ελλάδα τμήμα της νότιας
   αλβανικής επικράτειας^[1]. Είναι το βόρειο τμήμα της περιοχής της Ηπείρου,
   που επιδικάστηκε στην Αλβανία μετά από επίσημες συνθήκες. Ο όρος 'Βόρεια
   Ήπειρος' χρησιμοποιήθηκε επίσημα για πρώτη φορά στις 17 Μαϊου 1914 με την
   υπογραφή του Πρωτοκόλλου της Κέρκυρας, προσδιορίζοντας το αυτόνομο κράτος
   που δημιουργήθηκε στην περιοχή^[2]. Σήμερα χρησιμοποιείται στην Ελλάδα από
   τους ανωτέρω κύκλους, ενώ η χρήση του αποφεύγεται στην Αλβανία, επειδή
   θεωρείται ότι ενσωματώνει εδαφικές βλέψεις εις βάρος της χώρας αυτής.

   Πίνακας περιεχομένων

     • 1 Γεωγραφία
     • 2 Ιστορία

          • 2.1 Προϊστορία και ιδρυτικοί μύθοι
          • 2.2 Αρχαία Εποχή
          • 2.3 Ρωμαϊκή-Βυζαντινή εποχή
          • 2.4 Οθωμανική Εποχή (1430-1880)
          • 2.5 Μεταβατική περίοδος (1881-1912)
          • 2.6 Βαλκανικοί Πόλεμοι (1912-1913)
          • 2.7 Η αυτονομία της Βορείου Ηπείρου (1914)
          • 2.8 Α' Παγκόσμιος πόλεμος (1914-1918)
          • 2.9 Μεσοπόλεμος (1918-1939) καθεστώς Αχμέτ Ζώγου
          • 2.10 Β' Παγκόσμιος πόλεμος (1939-1945)
          • 2.11 Ψυχρός πόλεμος (1945-1991) καθεστώς Ενβέρ Χότζα

     • 3 Η ελληνική μειονότητα στην Αλβανία και το Βορειοηπειρωτικό ζήτημα

          • 3.1 Οι Βλάχοι της Βορείου Ηπείρου
          • 3.2 Επιπτώσεις στις Ελληνο-Αλβανικές Σχέσεις
          • 3.3 Σημερινή κατάσταση και προστριβές με τις αλβανικές αρχές

     • 4 Ο πολιτισμός της Βορείου Ηπείρου

          • 4.1 Παιδεία
          • 4.2 Ευεργεσία-Ευποιία
          • 4.3 Βυζαντινή τέχνη

               • 4.3.1 Αρχιτεκτονική
               • 4.3.2 Ζωγραφική
               • 4.3.3 Γλυπτική

          • 4.4 Μουσική

     • 5 Αξιομνημόνευτοι Βορειοηπειρώτες

          • 5.1 Έμποροι και εθνικοί ευεργέτες
          • 5.2 Θρησκευτικοί ηγέτες/Ιερείς/Μοναχοί
          • 5.3 Λόγιοι/Λογοτέχνες
          • 5.4 Επιστήμονες
          • 5.5 Πολιτικοί
          • 5.6 Στρατιωτικοί/Επαναστάτες/Αντιστασιακοί
          • 5.7 Αθλητές

     • 6 Εικόνες

          • 6.1 Πρόσωπα
          • 6.2 Εικόνες-Χάρτες

     • 7 Αναφορές
     • 8 Πηγές

          • 8.1 Ξενόγλωσσες πηγές

     • 9 Παραπομπές
     • 10 Περαιτέρω Βιβλιογραφία
     • 11 Εξωτερικοί σύνδεσμοι

[Επεξεργασία] Γεωγραφία

   Η μορφολογία της περιοχής χαρακτηρίζεται από οροσειρές που εκτείνονται
   παράλληλα στο Ιόνιο πέλαγος από βορρά προς νότο κατ' αναλογία και του
   νοτίου γεωγραφικού μέρους της νότιας πλευράς της Ηπείρου. Κύριοι ποταμοί
   που διατρέχουν τις οροσειρές τις περιοχής είναι: ο Αώος με τον παραπόταμό
   του Δρίνο και ανατολικότερα ο Αψός και ο Εορδαϊκός. Από τις ακτές δυτικά
   ως την ενδοχώρα και μέχρι τις Πρέσπες οι πιο αξιοσημείωτες πόλεις και
   κωμοπόλεις είναι οι εξής: Χειμάρρα και Άγιοι Σαράντα στο Ιόνιο Δέλβινο,
   Αργυρόκαστρο (το, θεωρικά, πολιτιστικό κέντρο της ελληνικής κοινότητας
   στην ευρύτερη περιοχή), Πρεμετή, Τεπελένι, το Λεσκοβίκι, Ερσέκα, Κορυτσά
   και η άλλοτε ακμάζουσα Μοσχόπολη.

[Επεξεργασία] Ιστορία

   Κύριο άρθρο: Ιστορία της Ηπείρου

  [Επεξεργασία] Προϊστορία και ιδρυτικοί μύθοι

   [IMG]
   [IMG]
   Η Ήπειρος στην Αρχαιότητα
   [IMG]
   [IMG]
   Ελληνικές περιοχές της Ηπείρου τον 5ο - 6ο αιώνα π.Χ.

   Από τη δεύτερη χιλιετία προ Χριστού ζούσαν διάφορα ελληνικά (ηπειρώτικα)
   φύλα, τα κυριότερα ήταν οι Θεσπρωτοί, οι Χάονες, οι Μολοσσοί. Ιδιαίτερα, η
   περιοχή που εκτείνεται από τις ακτές της Αδριατικής, περιλαμβάνοντας τις
   περιοχές του Ογχησμού (σημερινών Αγίων Σαράντα) και Βουθρωτού ως την λίμνη
   Αχρίδα στην ενδοχώρα, κατοικούνταν από τους Χάονες (Χαονία).

   Με την περιοχή σχετίζονται διάφορες αφηγήσεις που ανάγονται στον τρωικό
   επικό κύκλο: ο Ελπήνωρ, μετά τον Τρωικό πόλεμο, επικεφαλής ομάδας Λοκρών
   και Αβάντων, ιδρύει τις πόλεις Ωρικό και Θρόνιο (στον κόλπο του Αυλώνα). Ο
   Αιακίδης Νεοπτόλεμος, συνοδευόμενος από Μυρμιδόνες, ίδρυσε την αρχαία
   Βυλλίδα (κοντά στην Απολλωνία). Ο Αινείας και ο Έλενος, εγκαταστάθηκαν με
   μια ομάδα Τρώων στην Χαωνία και ίδρυσαν το Βουθρωτό. Επίσης ένας γιος του
   Έλενου, ο Χάων υπήρξε ο γενάρχης των Χαόνων.

  [Επεξεργασία] Αρχαία Εποχή

   Σημαντικοί οικισμοί κατά την αρχαιότητα στην περιοχή υπήρξαν εκτός από το
   Βουθρωτό (απέναντι από την Κέρκυρα), ο Ογχησμός (σύγχρονοι Άγιοι Σαράντα),
   η Φοινίκη, η Αντιγονεία (κοντά στο σημερινό Αργυρόκαστρο), η Αντιπάτρεια
   (σύγχρονο Βεράτι), η Αμαντία, η Νίκαια, το Πήλιον, το Ωρικόν και
   μικρότεροι οικισμοί ήταν οι Κεμάρες (σύγχρονη Χειμάρρα) και το Θρόνιο.

   Εκτός από τους Χάονες που επιβλήθηκαν σταδιακά στην περιοχή, άλλα
   ηπειρωτικά φύλλα στην ενδοχώρα υπήρξαν οι Αντιτάνες, οι Παραυοί, οι
   Πρασαιβοί και πιο βόρεια οι Δεξάροι (ή Δεσσαρήτες).

   Κατά το διάστημα 650-500 π.Χ. οι Χάονες επεκτάθηκαν στην ευρύτερη περιοχή,
   καθώς η δύναμή τους εκτείνονταν στην παραθαλάσσια περιοχή από τον ποταμό
   Καλαμά ως τον κόλπο του Αυλώνα και στην ενδοχώρα μέχρι τις πεδιάδες της
   περιοχής της Κορυτσάς. Δεδομένου ότι ο τύμβος ΙΙ στη θέση Κούτσι, κοντά
   στην Κορυτσά, περιείχε ταφές ηγεμόνων του 7ου αιώνα π.Χ., η αρχή
   επεκτάσεως των Χαόνων μπορεί να χρονολογηθεί στην εποχή εκείνη^[3].

   Κατά την κλασσική εποχή, το 375 π.Χ. όλα τα ηπειρωτικά φύλα ενώθηκαν σε
   μία πολιτική οντότητα, κάτω από τη δυναστεία του Αιακίδη Αλκέτα (των
   Μολοσσών) και το 232 π.Χ. εγκαθιδρύεται στην Ήπειρο το αβασίλευτο Κοινό
   των Ηπειρωτών, με πρωτεύουσα τη Φοινίκη. Ως ενιαίο κράτος η Ήπειρος υπήρξε
   υπολογίσιμη δύναμη στην ευρύτερη περιοχή μέχρι την ρωμαϊκή κατάκτηση το
   167 π.Χ..

  [Επεξεργασία] Ρωμαϊκή-Βυζαντινή εποχή

   [IMG]
   [IMG]
   Το αμφιθέατρο του Βουθρωτού.

   Η περιοχή υπήρξε δέκτης του Χριστιανισμού από τον 1ο αιώνα μ.Χ., με τις
   περιοδείες του Απόστολου Παύλου. Όμως η επικράτηση της νέας θρησκείας στην
   περιοχή παρατηρείται περίπου τον 4ο αιώνα. Ηπειρώτες μάρτυρες της περιοχής
   υπήρξαν ο Άγιος Ελευθέριος (επίσκοπος Αυλώνας), Άγιος Δονάτος (Επίσκοπος
   Φοινίκης), Διάκονος Ίσαυρος. Η παρουσία Επισκόπων σε Οικουμενικές Συνόδους
   (ήδη από το 381 μ.Χ.) δείχνει την οργάνωση της Εκκλησίας στην περιοχή.

   Η Βόρεια Ήπειρος αποτελούσε αναπόσπαστο τμήμα της Βυζαντινής
   Αυτοκρατορίας, ενώ έζησε τις επιδρομές διάφορων λαών: Βησιγότθων (3ος
   αιώνας), Αβάρων (6ος αιώνας), Σλάβων (7ος αιώνας), Νορμανδών (11ος
   αιώνας), Σέρβων, Αλβανών και διάφορων ιταλικών δυναστειών (14ος αιώνας).
   Παρόλα αυτά ο πολιτισμός της περιοχής ήταν στενά συνυφασμένος με τα
   υπόλοιπα κέντρα του ελληνικού χώρου, καθ' όλη τη διάρκεια του Μεσαίωνα,
   διατηρώντας τον ελληνικό του χαρακτήρα.

   Το 1204 η περιοχή αποτελεί τμήμα του Δεσποτάτου της Ηπείρου, κατά
   διαστήματα όμως επανέρχεται στην δικαιοδοσία του Βυζαντίου. Το 1281,
   αποκρούεται στο Βεράτιο ισχυρό Νορμανδικό εκστρατευτικό σώμα, που είχε
   σκοπό να καταλάβει την Κωνσταντινούπολη. Η επιτυχία οφείλεται σε
   συνδυασμένες ενέργειες των εντόπιων με τον Βυζαντινό στρατό. To 1345 η
   περιοχή, όπως και η υπόλοιπη Ήπειρος, Θεσσαλία, Ανατολική Μακεδονία,
   παραδίδεται στους Σέρβους βάσει συμφωνίας με τον Ιωάννη ΣΤ' Καντακουζηνός,
   ως αντάλλαγμα για τις υπηρεσίες που του παρείχαν στον βυζαντινό εμφύλιο.
   Οι Σέρβοι ηγεμόνες διατηρούν την βυζαντινή παράδοση, φέρουν βυζαντινούς
   τίτλους επικαλούμενοι την συγγένειά τους με βυζαντινές δυναστείες,
   προσπαθώντας να νομιμοποιήσουν την εξουσία τους.

   Την ίδια στιγμή οι Βενετοί ελέγχουν την περιοχή του Βουθρωτού και διάφορες
   παράκτιες περιοχές. Η οθωμανική παρουσία ήταν έντονη από τα τέλη του 14ου
   αιώνα, ώσπου επήλθε η οριστική κατάκτηση στα μέσα του 15ου.

  [Επεξεργασία] Οθωμανική Εποχή (1430-1880)

   Εκ των πραγμάτων ήταν πολύ δύσκολο να γίνει προσδιορισμός και διαχωρισμός
   των πληθυσμών, καθώς επί τουρκοκρατίας οι λαοί κατατάσσονταν ανάλογα με
   την θρησκεία τους και οι μεταφορές και οι προσμίξεις ήταν εύκολες κάτω από
   την κοινή τουρκική εξουσία στη Βαλκανική^[4]^[5].

   Η πρώτη απόπειρα για γενικό ξεσηκωμό και επανάσταση από τον τουρκικό ζυγό
   έγινε στην Επανάσταση του 1821, όπου κάτοικοι της Χειμάρρας συμμετείχαν
   ενεργά και προσπάθησαν να αφυπνίσουν όλους τους Ηπειρώτες ώστε να
   συμμετάσχουν στον Αγώνα. Καθολικότητα είχε και ο ξεσηκωμός του 1854 όταν
   οι Ηπειρώτες προσπάθησαν να εκμεταλλευτούν τον ρωσοτουρκικό πόλεμο, ώστε
   να κερδίσουν την ελευθερία τους με την προοπτική μελλοντικής ένωσης με την
   Ελλάδα.^[6]

   Έως το 1913, ολόκληρη η Ήπειρος αποτελούσε ενιαία γεωγραφική ενότητα. Το
   πρόβλημα προέκυψε όταν μετά την κατάρρευση της Οθωμανικής αυτοκρατορίας, η
   Ελλάδα και η νεοσυσταθείσα Αλβανία (1912) διεκδικούσαν για τους δικούς
   τους λόγους ο καθένας την συγκεκριμένη περιοχή, προβάλλοντας ως κύριο
   επιχείρημα την πληθυσμιακή σύσταση της Βορείου Ηπείρου (υπό διαφορετική
   οπτική γωνία η κάθε πλευρά). Ένα από τα επιχειρήματα της Ελλάδας ήταν ότι
   οι Χριστιανοί Ορθόδοξοι της περιοχής αποτελούσαν φορείς της Βυζαντινής
   παράδοσης και επομένως έπρεπε να ενταχθούν στο ελληνικό κράτος που
   πρέσβευε, κατά μια οπτική, την πολιτική του συνέχεια στη νεώτερη εποχή.

  [Επεξεργασία] Μεταβατική περίοδος (1881-1912)

   Με την Οθωμανική αυτοκρατορία στα πρόθυρα της πτώσης, η ελληνική
   κυβέρνηση, με υπόμνημα του υπουργείου Εξωτερικών στις 13 Ιουνίου του 1912,
   θεωρεί πως στην Ήπειρο και κατ' επέκταση στην Ελλάδα ανήκουν ολόκληρες οι
   περιφέρειες της Πρέβεζας, της Ηγουμενίτσας, των Ιωαννίνων, το μεγαλύτερο
   μέρος της περιφέρειας του Αργυρόκαστρου και η μισή περιφέρεια της Αυλώνας
   από τη γραμμή του Κουρβελέσι και την Κλεισούρα στον Αώο. Σύμφωνα με το
   υπόμνημα στην Αλβανία ανήκαν ολόκληρο το διαμέρισμα της Σκόδρας και από το
   διαμέρισμα των Ιωαννίνων μόνο η περιοχή του Βερατίου.

   Στις περιοχές που αξίωνε η ελληνική κυβέρνηση ζούσαν επί το πλείστον
   Έλληνες ορθόδοξοι. Συγκεκριμένα, με βάση την τουρκική απογραφή του 1908,
   κατοικούσαν εκεί 326.778 χριστιανοί και 174.802 μουσουλμάνοι. Από μια άλλη
   στατιστική (του Geografico de Agostini της Ρώμης) προκύπτει ότι το 1907 σε
   ολόκληρη την Ήπειρο κατοικούσαν 452.000 κάτοικοι από τους οποίους οι
   297.000 ήταν χριστιανοί και οι 155.000 μουσουλμάνοι. Παρόλα αυτά, όταν οι
   Τούρκοι αποχωρούσαν από την Ήπειρο το καλοκαίρι του 1912, προς όφελος των
   Αλβανών, αναγνώρισαν ως αλβανικά τα διαμερίσματα (βιλαέτια) της Σκόδρας,
   του Κοσόβου, του Μοναστηρίου αλλά και των Ιωαννίνων.^[7]^[8]

  [Επεξεργασία] Βαλκανικοί Πόλεμοι (1912-1913)

   [IMG]
   [IMG]
   Εθνολογικός χάρτης της Βόρειας Ηπείρου (1913). Εικονίζονται οι
   συγκεντρώσεις ελληνικών (μπλε) και αλβανικών (γκρι) πληθυσμών.

   Με την έναρξη των Βαλκανικών πολέμων οι Αλβανοί κοινοποίησαν στις Μεγάλες
   Δυνάμεις, την αμέριστη υποστήριξή τους απέναντι στους Νεότουρκους καθώς
   έτσι εξυπηρετούσαν και τα δικά τους συμφέροντα. Έτσι στις 7 Δεκεμβρίου
   1912 ο ελληνικός στρατός απελευθέρωσε αρχικά την Κορυτσά. Στις αρχές του
   1913 ένα άλλο τμήμα του μετά την νίκη στο Μπιζάνι, εισήλθε στα Ιωάννινα
   και προχωρώντας βόρεια στις 16 Μαρτίου εισήλθε στο Αργυρόκαστρο (16
   Μαρτίου) και στο Τεπελένι (19 Μαρτίου).

   Στις 29 Ιουλίου 1913 οι Μεγάλες δυνάμεις με τη Συνθήκη του Λονδίνου
   (1913), αναγνωρίζουν την Αλβανία ως ανεξάρτητο κράτος και με το Πρωτόκολλο
   Φλωρεντίας (1913) της παραχωρείται η περιοχή της Βορείου Ηπείρου. Ο
   πρωθυπουργός της Ελλάδας, Ελευθέριος Βενιζέλος αρχικά αρνήθηκε να
   παραχωρήσει την περιοχή που κατοικούσαν ελληνικοί πληθυσμοί και ήδη
   κατείχε με ισχυρές δυνάμεις (13 Οκτωβρίου 1913). Έτσι οι Μεγάλες Δυνάμεις,
   με υπόμνημα που απέστειλαν στο ελληνικό κράτος στις 13 Φεβρουαρίου 1914,
   μετά την υπογραφή του νέου Πρωτοκόλλου Φλωρεντίας (1914) απαιτούσαν την
   αποχώρηση των ελληνικών δυνάμεων από την περιοχή σε διαφορετική περίπτωση
   δεν θα αναγνωρίζονταν η ελληνική επικυριαρχία επί των νήσων του Αιγαίου
   (εκτός της Ίμβρου, Τένεδου και Καστελόριζου. Επιπλέον, ζητούσαν από την
   Ελλάδα να μην ενθαρρύνει καμιά μορφή αντίδρασης στους ελληνικούς
   πληθυσμούς της περιοχής.

  [Επεξεργασία] Η αυτονομία της Βορείου Ηπείρου (1914)

   Κύριο άρθρο: Προσωρινή Κυβέρνηση της Βορείου Ηπείρου
   [IMG]
   [IMG]
   Χαρακτηριστική φωτογραφία της επίσημης ανακήρυξης της Αυτονομίας την 1η
   Μαρτίου 1914 στο Αργυρόκαστρο. Πηγή: Εθνικό και Ιστορικό Μουσείο, Αθήνα.

   Ο Ελευθέριος Βενιζέλος, αφού εξέφρασε τη λύπη του για την αποχώρηση και
   ζήτησε εγγυήσεις για την ασφάλεια των πληθυσμών, συμφώνησε και ξεκίνησε η
   σταδιακή αποχώρηση του στρατού. Παρόλα αυτά, οι κάτοικοι της περιοχής
   αρνήθηκαν να συμβιβαστούν και στις 28 Φεβρουαρίου 1914 επαναστάτησαν και
   σχημάτισαν προσωρινή κυβέρνηση, με πρωτεύουσα το Αργυρόκαστρο και πρόεδρο
   τον Γεώργιο Χρηστάκη-Ζωγράφο. Οι Ηπειρώτες αυτοί πίστευαν ότι είχαν
   προδοθεί από το ελληνικό κράτος, γιατί όχι μόνο αποχώρησε από την περιοχή
   τους, αλλά και δεν τους προμήθευσε με όπλα για να αμυνθούν έναντι των
   Αλβανών.^[9]

   Η αυτόνομη Βόρεια Ήπειρος περιελάμβανε αρχικά εκτός από το Αργυρόκαστρο,
   την Χειμάρρα, το Δέλβινο, τους Άγιους Σαράντα και την Πρεμετή. Μετά την
   αποχώρηση όμως των ελληνικών δυνάμεων ξέσπασαν ταραχές μεταξύ των Αλβανών
   και των Ηπειρωτικών δυνάμεων. Έπειτα από έντονες στρατιωτικές συγκρούσεις
   οι Βορειοηπειρώτες κατέλαβαν διαδοχικά την Ερσέκα, την περιοχή της
   Κολώνιας και την Κορυτσά, που είχαν παραδοθεί νωρίτερα στην νεοσύστατη
   Αλβανική χωροφυλακή από τον ελληνικό στρατό κατά την αποχώρησή του. Η
   αλβανική κυβέρνηση οδηγήθηκε σε συμβιβασμό και στις 17 Μαρτίου υπογράφτηκε
   Πρωτόκολλο της Κέρκυρας. Σύμφωνα με το πρωτόκολλο αναγνώριζαν την
   αυτονομία της Β. Ηπείρου και δεσμεύονταν για την διδασκαλία της ελληνικής
   γλώσσας στα σχολεία αλλά και την θρησκευτική ελευθερία του ελληνικού
   πληθυσμού.^[10]

   Το Πρωτόκολλο της Κέρκυρας ποτέ δεν τέθηκε σε ουσιαστική εφαρμογή. Μετά τη
   λήξη των διαπραγματεύσεων, καθώς είχε ήδη ξεσπάσει ο Α' Παγκόσμιος
   Πόλεμος, η αλβανική κυβέρνηση καταρρέει και ο Βήντ αποχωρεί από τη χώρα.
   Οι επαναστάτες σκόπευαν, καθοδηγούμενοι από τους Νεότουρκους, να
   αποκαταστήσουν την τούρκικη κυριαρχία στην χώρα.

  [Επεξεργασία] Α' Παγκόσμιος πόλεμος (1914-1918)

   [IMG]
   [IMG]
   Ένοπλες Ηπειρώτισσες. Αύγουστος 1914, περιοχή Αργυροκάστρου

   Με την κήρυξη του Α' Παγκοσμίου πολέμου ο ελληνικός στρατός εισέρχεται,
   στις 27 Οκτωβρίου 1914, για δεύτερη φορά στην περιοχή, "καταλύοντας"
   τυπικά την προσωρινή κυβέρνηση και θέτοντας πλέον την περιοχή υπό την
   προστασία του ελληνικού κράτους. Η Ιταλία, για να ενισχύσει τη στρατηγική
   της θέση, κατέλαβε τον Αυλώνα. Όμως κατά την περίοδο του εθνικού διχασμού,
   η Ιταλία επωφελήθηκε και κατέλαβε όλη την Ήπειρο, μέχρι και τα Ιωάννινα.

   Όταν αργότερα η Ελλάδα μπήκε στον πόλεμο (1917), ο ελληνικός στρατός
   προέλασε επανακτώντας πόλεις όπως το Αργυρόκαστρο, την Πρεμετή, την
   Χειμάρρα, τη Ρίζα, το Λεσκοβίκι και την Μοσχόπολη. Το 1921 για δεύτερη
   φορά στη διάσκεψη των Συμμάχων στο Παρίσι οι περιοχές αυτές επιδικάστηκαν
   στην Αλβανία, ύστερα από διπλωματικές μηχανορραφίες και ενώ μεσολάβησαν
   και οι πολεμικές περιπέτειες της Ελλάδας εκείνο το διάστημα.^[11]^[12]

  [Επεξεργασία] Μεσοπόλεμος (1918-1939) καθεστώς Αχμέτ Ζώγου

   Με την ένταξη της Βορείου Ηπείρου στο αλβανικό κράτος, συνοδεύτηκε και η
   είσοδός του στην Κοινωνία των Εθνών (Οκτώβριος 1921), όπου η πολιτική του
   ηγεσία δεσμεύτηκε να σεβαστεί τα κοινωνικά, εκπαιδευτικά, θρησκευτικά
   δικαιώματα όλων των μειονοτήτων. Όμως παρόλα αυτά αναγνωρίστηκε μόνο ένα
   μικρό τμήμα ως επίσημη 'ελληνική μειονοτική ζώνη' (στις περιοχές
   Αργυροκάστρου, Αγίων Σαράντα και τρία χωριά στη Χειμάρρα-103 χωριά). Τα
   επόμενα χρόνια, το αλβανικό κράτος έλαβε μέτρα για τον περιορισμό της
   ελληνικής εκπαίδευσης, τα ελληνικά σχολεία της περιοχής είτε έκλεισαν είτε
   μετατράπηκαν σε αλβανικά και πολλοί δάσκαλοι απελάθηκαν από τη χώρα. Ενώ
   πριν τους Βαλκανικούς πολέμους υπήρχαν στην περιοχή 360 σχολεία, ο αριθμός
   τους μειώνονταν απότομα ώσπου το 1935 ουσιαστικά έφτασε στο μηδέν:

   1926: 78, 1927: 68, 1928: 66, 1929: 60, 1930: 63, 1931: 64, 1932: 43,
   1933: 10, 1934: 0

   Μετά την επέμβαση της Κοινωνίας των Εθνών το έτος εκείνο (1935), ένας
   περιορισμένος αριθμός ελληνικών σχολίων επαναλειτούργησε, αποκλειστικά
   όμως στην εντός της μειονοτικής ζώνης περιοχή^[13].

  [Επεξεργασία] Β' Παγκόσμιος πόλεμος (1939-1945)

   Κύριο άρθρο: Ελληνοϊταλικός πόλεμος του 1940

   Το 1939 η Ιταλία κατέλαβε αμαχητί την Αλβανία και τον επόμενο χρόνο
   προσπάθησε να εισβάλει μέσω αυτής στην Ελλάδα. Όμως, με τις νίκες που
   σημείωσε ο ελληνικός στρατός προωθήθηκε και εισήλθε για τρίτη φορά στην Β.
   Ήπειρο. Η προέλαση του στρατού και η απελευθέρωση κάθε πόλης γιορταζόταν
   όχι μόνο από τους αυτόχθονες Έλληνες των περιοχών αυτών αλλά και από όλη
   την Ελλάδα που ζούσε τον παλμό των επιχειρήσεων στα βουνά του μετώπου.

   Τελικά, μετά την συνθηκολόγηση και την παράδοση στους Γερμανούς (Απρίλιος
   1941), οι Ιταλοί επέστρεψαν στην Β. Ήπειρο και συμπεριφέρθηκαν στους
   κατοίκους με αφάνταστη σκληρότητα, όπως και οι Γερμανοί αργότερα. Κάηκαν
   πάνω από 6.200 σπίτια ενώ υπολογίζεται ότι εκτελέστηκαν περίπου 1.700
   Έλληνες^[14]. Πολλοί Βορειοηπειρώτες οργάνωσαν ένοπλα αντάρτικα τμήματα
   στα βουνά της περιοχής, οργανώνοντας το Μέτωπο Απελευθέρωσης Βορείου
   Ηπείρου. Υπήρχαν και άλλοι Βορειοηπειρώτες που εντάχθηκαν στο πλευρό του
   κομμουνιστικού αντάρτικου του Ενβέρ Χότζα, βάσει της Χάρτας του
   Ατλαντικού, με την προσδοκία να λάβουν μετά τον πόλεμο το δικαίωμα
   αυτοδιάθεσης^[15].

  [Επεξεργασία] Ψυχρός πόλεμος (1945-1991) καθεστώς Ενβέρ Χότζα

   Μετά τον Β' Παγκόσμιο Πόλεμο, η Αλβανία εντάχθηκε στη σφαίρα επιρροής της
   Σοβιετικής Ένωσης. Ο σταλινιστής ηγέτης της Ενβέρ Χότζα έλαβε δρακόντια
   μέτρα κατά του ελληνικού πληθυσμού της Βορείου Ηπείρου: στα ελληνικά
   σχολεία διδάσκονταν απλά μεταφράσεις της αλβανικής ιστορίας και
   πολιτισμού, η 'μειονοτική ζώνη' μειώθηκε από 103 σε 99 χωριά (αποκλείστηκε
   η Χειμάρρα), πολλοί βορειοηπειρώτες μεταφέρθηκαν με τη βία σε άλλες
   περιοχές της Αλβανίας, χάνοντας έτσι τα 'μειονοτικά' τους δικαιώματα.
   Επίσης τοπωνύμια αλλά και προσωπικά ονόματα 'μεταλλάχτηκαν', με τη βία,
   προς το αλβανικότερο, ενώ η χρήση της ελληνικής γλώσσας απαγορεύτηκε εκτός
   της μειονοτικής ζώνης αλλά και σε πολλές περιπτώσεις ακόμη και εντός
   αυτής.

   Η χώρα υπήρξε απομονωμένη όλο αυτό το διάστημα, και η συνηθισμένη ποινή
   για κάποιον που προσπαθούσε να διαφύγει στην Ελλάδα ήταν αυτή του θανάτου
   καθώς και της εξορίας των συγγενών του για εργασία στα ορυχεία της
   κεντρικής και βόρειας Αλβανίας. Επίσης, μεταφέρθηκαν έποικοι από άλλες
   περιοχές (κυρίως μουσουλμανικής θρησκείας) και δημιουργήθηκαν οικισμοί
   μεταξύ της 'μειονοτικής ζώνης' και περιοχών με επίφοβη αλβανική εθνική
   συνείδηση.

   Το αλβανικό κράτος από το 1967 κατάργησε επισήμως όλες τις θρησκείες.
   Οποιαδήποτε θρησκευτική εκδήλωση, είτε δημόσια είτε σε ιδιωτικό χώρο,
   απαγορεύτηκε αυστηρά. Όλες οι εκκλησίες, τα μοναστήρια και γενικά η
   εκκλησιαστική ακίνητη περιουσία μετατράπηκε σε αποθήκες, εργοστάσια ή
   γυμναστήρια. Ο κλήρος φυλακίστηκε, η κατοχή θρησκευτικής εικόνας
   αποτελούσε αδίκημα για τον αλβανικό νόμο. Ο ελληνικός πληθυσμός που η
   παράδοσή του ήταν στενά συνυφασμένη με τη θρησκεία δέχτηκε δυσανάλογο
   πλήγμα, αποκομμένος από τις πολιτιστικές του ρίζες.

   Από την άλλη πλευρά, ο Ε. Χότζα ως μέρος της πολιτικής του προσέγγισε
   ορισμένους μεμονωμένους αντιπρόσωπους των Βορειοηπειρωτών, τους οποίους
   και ανέδειξε πολιτικά. Όμως, όταν το 1960 ο Σοβιετικός Γενικός Γραμματέας
   Νικίτα Χρουστσώφ, του ζήτησε να δώσει αυτονομία στην περιοχή το απέρριψε
   αμέσως^[13].

[Επεξεργασία] Η ελληνική μειονότητα στην Αλβανία και το Βορειοηπειρωτικό ζήτημα

   Στην Αλβανία, οι Έλληνες θεωρούνται «εθνική μειονότητα», ενώ οι Βλάχοι
   ελληνικής εθνικής συνείδησης συγκαταλέγονται με τους υπόλοιπους Βλάχους ως
   «γλωσσική μειονότητα».

   Δεν υπάρχει κάποια αξιόπιστη πηγή όσον αφορά το μέγεθος οποιονδήποτε
   εθνικών μειονοτήτων στην Αλβανία, αν και η ικανοποιητική απογραφή των
   εθνικών ομάδων είναι μια από τις δεσμεύσεις της Αλβανίας προς την
   Ευρωπαϊκή Ένωση.

   Σύμφωνα με τα στοιχεία που παρουσιάστηκαν στη διάσκεψη του Παρισιού του
   1919, η ελληνική μειονότητα αριθμούσε 120.000 κατοίκους, ενώ η τελευταία
   απογραφή υπό το κομουνιστικό καθεστώς (1988) αναφέρει μόνο 58.785.
   Εντούτοις, η περιοχή που μελετήθηκε, περιορίστηκε στα νότια σύνορα της
   χώρας, στα 99 χωριά της αποκαλούμενης «ελληνικής μειονοτικής ζώνης». Υπό
   τον περιορισμό αυτό, η συγκεκριμένη απογραφή παρουσίαζε το μέγεθος της
   μειονότητας κατά πολύ συρρικνωμένο από την πραγματική εικόνα, αποκλείοντας
   σημαντικές συγκεντρώσεις της ελληνικής μειονότητας εκτός της μειονοτικής
   ζώνης (π.χ. στην Χειμάρρα, στην Κορυτσά, στην Αυλώνα). Πηγές από την
   ελληνική μειονότητα έχουν υποστηρίξει ότι υπάρχουν ως και 500.000 Έλληνες
   στην Αλβανία που αντιστοιχεί στο 12% του συνολικού πληθυσμού της χώρας. Σε
   μια εθνολογική μελέτη του 1995, ο αριθμός των Ελλήνων στη Βόρειο Ήπειρο
   μόνο, υπολογίζεται σε 40.000, ενώ στην υπόλοιπη χώρα υπάρχουν ακόμη 20.000
   Έλληνες. Η οργάνωση εθνών και λαών υπολογίζει την ελληνική μειονότητα σε
   70.000 περίπου άτομα.^[16]

   Άλλες ανεξάρτητες πηγές υπολογίζουν ότι ο αριθμός Ελλήνων στη βόρειο
   Ήπειρο είναι 117.000 (περίπου 3,5% του συνολικού πληθυσμού), ένας αριθμός
   κοντά στην εκτίμηση που παρέχεται από τον την CIA (2006) (περίπου 3%,
   δηλαδή 103.000). Αλλά αυτός ο αριθμός ήταν 8% από την ίδια πηγή έναν χρόνο
   πριν. Σε αυτούς τους αριθμούς πρέπει να προστεθούν και περίπου 250.000
   Έλληνες της βόρειου Ηπείρου που κατοικούν σήμερα στην Ελλάδα.^[17]

  [Επεξεργασία] Οι Βλάχοι της Βορείου Ηπείρου

   Πολλοί Βλάχοι (ή Αρβανιτόβλαχοι) αυτοπροσδιορίζονται ως Έλληνες, και
   ιδιαίτερα μετά την κατάρρευση του κομουνιστικού καθεστώτος στην Αλβανία,
   οι σχέσεις μεταξύ Βλάχων της Ελλάδας και αυτών της Αλβανίας
   ενδυναμώθηκαν^[18] (υπό μορφή οικονομικής ενίσχυσης και συμμετοχής σε
   κοινές εκδηλώσεις παραδοσιακού χαρακτήρα). Η τελευταία απογραφή που
   κατέγραψε στοιχεία όσον αφορά γλωσσικές μειονότητες πραγματοποιήθηκε το
   1955, απογράφοντας 4.249 Βλάχους. Σε μια εθνολογική μελέτη του 1995, ο
   αριθμός των Βλάχων υπολογίστηκε σε 15.000 στην περιοχή της Βορείου
   Ηπείρου, ενώ στην υπόλοιπη χώρα σε 35.000.

  [Επεξεργασία] Επιπτώσεις στις Ελληνο-Αλβανικές Σχέσεις

   [IMG]
   [IMG]
   Η δίκη των 5 στελεχών της 'Ομόνοιας', στην οποία ακολουθήθηκαν πολλές
   'παρατυπίες' σύμφωνα με ανθρωπιστικές οργανώσεις (1994).

   Οι εντάσεις μεταξύ των δύο κρατών στο θέμα της ελληνικής μειονότητας
   διατηρήθηκαν και μετά το τέλος του Β΄ Παγκόσμιου Πολέμου, ενώ επίσημα η
   εμπόλεμη κατάσταση μεταξύ των δύο χωρών ίσχυε μέχρι το 1987. Οι σχέσεις
   πέρασαν για ένα σύντομο διάστημα ιδιαίτερη κρίση μετά από την πτώση του
   κομουνιστικού καθεστώτος στην Αλβανία, το 1991. Το 1993 η αλβανικές αρχές
   απέλασαν τον Ελληνο-ορθόδοξο Μητροπολίτη Αργυροκάστρου, με την αιτιολογία
   ότι επέδειξε ανατρεπτική συμπεριφορά. Η κρίση στις σχέσεις επιδεινώθηκαν
   στα τέλη Αυγούστου του 1994, όταν αλβανικό δικαστήριο καταδίκασε πέντε
   μέλη (και ένα έκτο μέλος αργότερα) του εθνικού ελληνικού πολιτικού
   κόμματος "Ομόνοια", με το αιτιολογικό της υπονόμευσης του αλβανικού
   κράτους. Η Ελλάδα αντέδρασε παγώνοντας όλη την οικονομική ενίσχυση της
   Ε.Ε. προς την Αλβανία, κλείνοντας τα σύνορα της με την Αλβανία και, μεταξύ
   Αυγούστου-Νοεμβρίου 1994, απελαύνοντας πάνω από 115.000 παράνομους
   Αλβανούς μετανάστες. Όμως από τον Δεκέμβριο του 1994, η κρίση ξεπεράστηκε:
   η Ελλάδα άρχισε να επιτρέπει την περιορισμένη οικονομική ενίσχυση της Ε.Ε.
   στην Αλβανία, ενώ η Αλβανία απελευθέρωσε δύο από τους κατηγορουμένους της
   «Ομόνοιας» και μείωσε τις ποινές των υπόλοιπων τεσσάρων.

   Οι διακρατικές σχέσεις έχουν βελτιωθεί σημαντικά, κατά τα τελευταία έτη.
   Οι κυβερνήσεις των δύο χωρών υπέγραψαν σύμφωνο φιλίας και συνεργασίας στις
   21 Μαρτίου 1996. Στα πλαίσια αυτά, η Ελλάδα είναι σήμερα ο κύριος
   εξωτερικός επενδυτής της Αλβανίας, επενδύοντας περισσότερα από 400
   εκατομμύρια δολάρια, καθώς και ο δεύτερος μεγαλύτερος εμπορικός εταίρος
   της Αλβανίας: στην Αλβανία τα ελληνικά προϊόντα αποτελούν περίπου το 21%
   των εισαγωγών, ενώ το 12% των αλβανικών εξαγωγών κατευθύνονται στην
   Ελλάδα. Η Ελλάδα είναι επίσης ο τέταρτος μεγαλύτερος χρηματοδότης της
   Αλβανίας, καθώς η οικονομική της ενίσχυση ανέρχεται σε 73,8 εκατομμύριο
   ευρώ^[19].

  [Επεξεργασία] Σημερινή κατάσταση και προστριβές με τις αλβανικές αρχές

   [IMG]
   [IMG]
   Δίγλωσση πινακίδα νότια του Αργυροκάστρου

   Στα επόμενα έτη, οι εντάσεις περιορίστηκαν κυρίως κατά την διάρκεια
   εκλογικών περιόδων στην Αλβανία (είτε βουλευτικών είτε δημοτικών) και
   ιδιαίτερο φανατισμό στην κοινή γνώμη δημιουργούσε πιθανή εκλογή υποψηφίων
   του κόμματος των ανθρωπίνων δικαιωμάτων, το οποίο εκπροσωπεί πολιτικά την
   μειονότητα. Το 2000, οι αλβανικές δημοτικές εκλογές επικρίθηκαν από
   διεθνείς οργανισμούς ανθρώπινων δικαιωμάτων για σοβαρές παρατυπίες, που
   αναφέρθηκαν ότι κατευθύνονταν κατά υποψηφίων του κόμματος των ανθρωπίνων
   δικαιωμάτων. Στις πρόσφατες δημοτικές εκλογές (Φεβρουάριος 2007)
   συμμετείχε σημαντικός αριθμός υποψηφίων από την μειονότητα. Χαρακτηριστική
   είναι η περίπτωση στην Χειμάρρα, όπου ο Βασίλης Μπολλάνος, υποψήφιος
   εκπρόσωπος της μειονότητας, επανεκλέχθηκε δήμαρχος, παρόλο που τα δύο
   κύρια αλβανικά κόμματα (κυβέρνησης και αντιπολίτευσης) τοποθέτησαν κοινό
   υποψήφιο εναντίον του. Έλληνες παρατηρητές της εκλογικής διαδικασίας είχαν
   εκφράσει την ανησυχία τους για παρατυπίες στην εν λόγω εκλογική
   διαδικασία^[20].

   Τα 99 χωριά της «ελληνικής μειονοτικής ζώνης» στη βόρειο Ήπειρο
   χρησιμοποιούν επισήμως τα ελληνικά ως κύρια γλώσσα. Έχουν υπάρξει όμως,
   διάφορα ζητήματα μεταξύ ελληνικής μειονότητας και αλβανικών αρχών όπως:

     • Ο βαθμός συμμετοχής της ελληνικής κυβέρνησης σε τοπικά θέματα.
     • Ο βαθμός συμμετοχής των ατόμων της ελληνικής μειονότητας στις δημόσιες
       και τοπικές υπηρεσίες της Αλβανίας.
     • Η χρήση της ελληνικής σημαίας και συμβόλων στο αλβανικό έδαφος.
     • Ο βαθμός και η ένταση στην οποία πρέπει να διδάσκεται η ελληνική
       γλώσσα στους Βορειοηπειρώτες εντός και αλλά και εκτός μειονοτικής
       ζώνης.

   Τα ζητήματα αυτά ως επί το πλείστον δεν προκαλούν βίαιες αντιδράσεις.

   Στη Αλβανία σήμερα υπάρχουν νομοθεσίες για την διατήρηση και την προστασία
   της ελληνικής μειονότητας της Β. Ηπείρου (που ανάλογα την πηγή κυμαίνεται
   από 35.000 ως 300.000 άτομα), αλλά δεν τηρούνται πάντα. Ένα σημαντικό
   κομμάτι της ελληνικής εθνικής μειονότητας της Β.Ηπείρου ζει και εργάζεται
   σήμερα στην Ελλάδα (περίπου 250.000 άτομα).

[Επεξεργασία] Ο πολιτισμός της Βορείου Ηπείρου

  [Επεξεργασία] Παιδεία

   Εξαιρετικά σημαντική υπήρξε η φιλεκπαιδευτική δραστηριότητα στην περιοχή.
   Είχε ειπωθεί ότι από τα μέσα του 19ου αιώνα ως τον Πρώτο Παγκόσμιο Πόλεμο
   σχεδόν κάθε χωριό είχε το δικό του ελληνικό σχολείο. Βέβαια η εκπαίδευση
   στην περιοχή ως το 1914 ήταν σχεδόν αποκλειστικά ελληνική.

   Τα πρώτα βήματα για την ίδρυση σχολείων και εκκλησιαστικών ιδρυμάτων
   πραγματοποιήθηκαν με πρωτοβουλία τοπικών επισκόπων (Δρυϊνουπόλεως
   Ματθαίου, Αργυροκάστρου Σοφιανού και του Νεκταρίου Τέρπου) κατά τον 17ο
   αιώνα. Τον 18ο αιώνα ο Κοσμάς ο Αιτωλός πραγματοποιεί εκτεταμένες
   περιοδείες στην περιοχή και ιδρύει μεγάλο αριθμό σχολείων σχεδόν σε κάθε
   χωρίο που επισκέπτεται μέχρι τον βίαιο θάνατο του στο Κολικόντασι από
   Μουσουλμάνους.

   Στην Μοσχόπολη λειτουργούσε από τον 18ο αιώνα σημαντική σχολή, η 'Νέα
   Ακαδημία' που επί πολλές δεκαετίες λειτούργησε ως αλληλοδιδακτικό σχολείο,
   κυρίως χάρη στις δωρεές του Μοσχοπολίτη βαρώνου Σίμωνας Σίνα. Εκεί
   λειτούργησε το μοναδικό τυπογραφείο στην Βαλκανική χερσόνησο (με εξαίρεση
   την Κωνσταντινούπολη) και εκδόθηκε μεγάλος αριθμός βιβλίων. Όμως η
   Μοσχόπολη καταστράφηκε διαδοχικά από τον φανατισμό των Μουσουλμάνων του
   Αλή Πασά.

   Στο Αργυρόκαστρο λειτουργούσε σχολείο από το 1663, που το 1821 λόγω της
   επανάστασης έκλεισε, όμως επαναλειτούργησε το 1830. Άλλη αξιόλογη σχολή
   ήταν του Δέλβινου που είχε ιδρυθεί το 1537 επί Ενετοκρατίας. Συντηρούνταν
   από τα κληροδοτήματα εύπορων Δελβινιωτών και αναδείχτηκε σε φυτώριο
   μάθησης υψηλής στάθμης για την εποχή. Σημαντικές ήταν και η σχολή της Άνω
   και Κάτω Δρόβιανης που ιδρύθηκε του 1773 από τον Κοσμά τον Αιτωλό.

   [IMG]
   [IMG]
   Τα «Ζωγράφεια Διδασκαλεία» Κεστορατίου Αργυροκάστρου (1881)

   Στην περιοχή Δρυϊνουπολεως το 1874, σύμφωνα με έκθεση του «Ηπειρωτικού
   Εκπαιδευτικού Συλλόγου» λειτουργούσαν σε σύνολο 157 χωριών, 78 σχολεία. Το
   1874 ιδρύθηκαν στο Κεστοράτι (χωριό βόρεια του Αργυροκάστρου) τα
   «Ζωγράφεια Διδασκαλεία» από τον Χρηστάκη Ζωγράφο, τα διδασκαλεία αυτά
   είχαν σκοπό την μόρφωση των δασκάλων (αρρένων και θηλέων) για την δημοτική
   εκπαίδευση. Τα διδασκαλεία αυτά στα 18 χρόνια λειτουργίας τους εκπαίδευσαν
   πάνω από 400 δασκάλους. Με την επιχορήγηση του Ζωγράφου ανεγέρθηκαν
   μεγαλοπρεπή διδακτήρια, που εγκαταστάθηκαν εκτός από τα διδασκαλεία, και
   τα προϋπάρχοντα σχολεία το παρθεναγωγείο και το νηπιαγωγείο. Ο Ζωγράφος
   ανέλαβε τα έξοδα για την λειτουργία τους, καθώς και τα έξοδα διατροφής και
   ενδυμασίας 60 υπότροφων σπουδαστών. Δυστυχώς, παρόλη την ανοδική πορεία
   που σημείωνε η λειτουργία τους, διαλύθηκαν το 1891, λόγω έντονων
   αντιπαραθέσεων παραγόντων της περιοχής. Ουσιαστική ήταν και η συμβολή των
   «Ζάππειων Σχολείων» στο Λάμποβο. Στο ίδιο χωριό λειτουργούσαν
   παρθεναγωγείο και υφαντήριο, ενώ είχε συγκροτηθεί και βιβλιοθήκη με 400
   τόμους Ελλήνων και Λατίνων συγγραφέων.

   Στην περιοχή Κορυτσάς σε σύνολο 26.213 κατοίκων (1870) λειτουργούσαν 92
   σχολεία με περισσότερους από 3.000 μαθητές. Το πρώτο ελληνικό σχολείο στην
   Κορυτσά λειτούργησε τον 18ο αιώνα, όμως το 1821 καταστράφηκε λόγω της
   Επανάστασης, αλλά ξαναλειτούργησε το 1830. Το 1856 ανεγέρθηκαν από το
   εκκλησιαστικό ταμείο της πόλης και με χορηγία του ευεργέτη Γεωργίου Μπάγκα
   τα διδακτήρια της σχολής. Από το 1887-88 άρχισε να λειτουργεί στην Κορυτσά
   πλήρες γυμνάσιο με χορηγία του Ιωάννη Μπάγκα.

  [Επεξεργασία] Ευεργεσία-Ευποιία

   Με την δημιουργία του Ελληνικού κράτους (1830) αριθμός εύπορων
   Βορειοηπερωτών συνδράμει στην ανοικοδόμησή του. Οικοδομήματα και ιδρύματα
   όπως το Αστεροσκοπείο Αθηνών, τα Αρσάκεια εκπαιδευτήρια, η Ακαδημία
   Αθηνών, το Ζάππειο Μέγαρο υπήρξαν ορισμένες από τις δωρεές που τις οφείλει
   σε σημαντικές προσωπικότητες της περιοχής. Ιδιαίτερα η ιδέα της αναβίωσης
   των Ολυμπιακών Αγώνων ξεκίνησε με ενέργειες του Ευάγγελου Ζάππα από τα
   μέσα του 19ου αιώνα. Πολλοί βορειοηπειρώτες συμμετέχουν και στην πολιτική
   και οικονομική ζωή του ελληνικού κράτους αλλά και της Οθωμανικής
   Αυτοκρατορίας της εποχής εκείνης, υποστηρίζοντας δυναμικά τα ανιδιοτελή
   συμφέροντά τους προς όφελος του Ελληνισμού.

  [Επεξεργασία] Βυζαντινή τέχνη

   [IMG]
   [IMG]
   Εσωτερική όψη του Αγίου Νικολάου Μοσχόπολης

   Η τέχνη στην Βόρεια Ήπειρο γίνεται είναι οργανικό τμήμα της όλης
   μεταβυζαντινής τέχνης της Ηπείρου, γίνεται κατανοητή σε στενή συνάρτηση με
   αυτή καθώς και με την τέχνη της Μακεδονίας. Ακόμη και αν ένας σημαντικός
   αριθμός μνημείων έπεσε θύμα των ιστορικών τυχών της Αλβανίας, ωστόσο ό,τι
   διασώθηκε μαρτυρεί με τα χαρακτηριστικά του στοιχεία έναν απαράγραπτα
   ενιαίο πολιτισμό με την υπόλοιπη Ήπειρο.

    [Επεξεργασία] Αρχιτεκτονική

   [IMG]
   [IMG]
   Ο Άγιος Νικόλαος Μεσοποτάμου.

   Ο γεωγραφικός χώρος της Ηπείρου γεωγραφικά ανήκει στην βυζαντινή και
   μεταβυζαντινή σφαίρα επιρροής^[21]^[22]. Από το δεύτερο μισό του 16ου
   αιώνα παρατηρείται έντονη δραστηριότητα. Απαντόνται όλοι οι βασικοί τύποι
   ναών, αλλά σπανίζουν οι σταυρεπισκεποί. Τα μοναστικά κέντρα ακολουθούν
   μορφές καθιερωμένες από την βυζαντινή παράδοση. Από τον 18ο αιώνα είναι
   χαρακτηριστική η επικράτηση μεγάλων διαστάσεων τρίκλητης βασιλικής είναι
   εμφανής, όπως οι ναοί της Μοσχόπολης. Διασώζονται, μέχρι και σήμερα,
   οχυρωμένες μονές (περιοχή Αγίων σαράντα). Υπάρχει μεγάλη ποικιλία από
   πετρόκτιστες γέφυρες. Άρτιας τεχνικής, όπως αυτή του Βερατίου. Επίσης
   ενδιαφέρον παρουσιάζουν οι οχυρωμένες κατοικίες (πυργόσπιτα ή κούλιες) στο
   Αργυρόκαστρο, τη Χειμάρρα, την Κλεισούρα κ.α.

    [Επεξεργασία] Ζωγραφική

   Από τον 16ο αιώνα εμφανίζονται πολλοί αγιογράφοι στην περιοχή, ο πιο
   γνωστός είναι ο Ονούφριος, που η δράση του έφτασε ως την Καστοριά, καθώς
   και πολλοί άλλοι. Τον 18ο αιώνα ο Δαυίδ από την Σελενίτσα (περιοχή Αυλώνα)
   εισάγει από τον Άθω το «νεομακεδονικό» ύφος, ενώ τον ίδιο αιώνα τα αδέλφια
   Αθανάσιος και Κωνσταντίνος από την Κορυτσά ακολουθούν τα ίδια πρότυπα.
   Έχουν διασωθεί πολλά έργα και από εκπροσώπους της κρητικής σχολής, με
   προσεγγίσεις πολλές φορές προς την δυτική τέχνη σε θέματα εικονογραφίας
   και ύφους.

    [Επεξεργασία] Γλυπτική

   Σημειώνονται εξαιρετικά δείγματα ξυλόγλυπτων κατασκευών (τέμπλα, άμβωνες,
   θρόνοι) στις πόλεις και χωριά: Μοσχόπολη, Κορυτσά, Βεράτιο, Ελβασάν,
   Βιθυκούκι, Λάμποβο, Μονή Παναγίας στην Αρδενίτσα κ.α.. Υπήρξαν και ντόπιοι
   ταγιαδόροι, καθώς μαρτυρούνται εξαγωγές τέτοιων προϊόντων.

  [Επεξεργασία] Μουσική

   Το τραγούδι και ο χορός ήταν από τα λίγα στοιχεία της παράδοσης που δεν
   απαγορεύτηκαν άμεσα κατά τη διάρκεια των ολοκληρωτικών καθεστώτων που
   γνώρισε η Βόρεια Ήπειρος. Η μουσική παράδοση είναι δεμένη και ταυτόσημη με
   την Ηπειρώτικη παράδοση. Οι χοροί είναι κυρίως 'Στα Δύο', 'Στα Τρία',
   'Πωγωνίσιος' και 'Συρτός'. Το τραγούδι των Βορειοηπειρώτων είναι μια
   σύνθεση από πολλές φωνές ή αργότερα από πολλά μουσικά όργανα. Το ιδιόμορφο
   ύφος του βορειοηπειρώτικου τραγουδιού προέκυψε από τη πολυφωνική αρμονική
   μελωδία, που συνδυάζεται με τη λυγερή και εύθυμη, μελωδική επανάληψη. Γι'
   αυτό λέγεται και πολυφωνικό. Για να ηχήσει μελωδικά το μουσικό κομμάτι το
   σύνολο των τραγουδοποιών αποτελείται από 4 ως 10 άτομα, καθένα με
   διαφορετικό ρόλο στην απήχηση του τραγουδιού. Ο αυτοσχεδιασμός και η
   εναλλαγή των συνδυασμένων φωνών προσφέρουν μοναδικά ηχητικά αποτελέσματα.
   Το πολυγωνικό τραγούδι που ανάγεται στην αρχαία ελληνική παράδοση,
   χαρακτηρίζεται από ομαδική παρουσίαση, φωνητικό χαρακτήρα και ανημίτονη
   πεντατονική κλίμακα^[23].

   Ο θεματικός κύκλος του βορειοηπειρώτικου δημοτικού τραγουδιού αναφέρεται
   σε χαρές, λύπες, αγωνίες, καθώς επίσης και στη γενναιότητα, τον πόνο της
   ξενιτιάς, την ευγνωμοσύνη του σε γενναία παλικάρια, την αγάπη για τη φύση
   και την προσήλωση σε αγαπητά και ποθητά πρόσωπα. Ο στοίχος πολλών
   κομματιών με θέμα την ξενιτιά ενέχει και διττό περιεχόμενο, υποδηλώνοντας
   τον πόθο για ένωση με τις πολιτιστικές και πολιτισμικές του ρίζες, στην
   Ελλάδα^[24].

[Επεξεργασία] Αξιομνημόνευτοι Βορειοηπειρώτες

  [Επεξεργασία] Έμποροι και εθνικοί ευεργέτες

     • Απόστολος Αρσάκης (1792-1874)
     • Ευάγγελος Ζάππας (1800–1865)
     • Κωνσταντίνος Ζάππας (1814-1892)
     • Γεώργιος Σίνας (1783-1856)
     • Σίμων Σίνας (1810-1876)
     • Χρηστάκης Ζωγράφος (1820-1896)
     • Ιωάννης Πάγκας (Μπάγκα) (1814-1895)
     • Αναστάσιος Αβραμίδης
     • Γεώργιος Αδάμ
     • Μιχαήλ Βασιλείου

  [Επεξεργασία] Θρησκευτικοί ηγέτες/Ιερείς/Μοναχοί

     • Νεκτάριος Τέρπος (17ος-18ος αιώνας)
     • Σοφιανός (-1711)
     • Βασίλειος Δρυϊνουπόλεως (1858-1936)
     • Παντελεήμων Αργυροκάστρου (1890-1969)
     • Γαβριήλ Κωνσταντινίδης

  [Επεξεργασία] Λόγιοι/Λογοτέχνες

     • Σταυριανός Βηστιάρης (16ος αιώνας)
     • Θεόδωρος Καβαλιώτης (1718-1789)
     • Αλέξανδρος Βασιλείου (1760-1818)
     • Κατίνα Παπά (1903-1959)
     • Δανιήλ Μοσχοπολίτης (1754-1825)

  [Επεξεργασία] Επιστήμονες

     • Δημήτριος Νανόπουλος^[25] (1948- )

  [Επεξεργασία] Πολιτικοί

     • Γεώργιος Χρηστάκης-Ζωγράφος (1863-1920)
     • Κωνσταντίνος Στεφανόπουλος (1926- )
     • Ερμιόνη Αντρέα
     • Τζωρτζ Τένετ
     • Βασίλειος Μπολάνος

  [Επεξεργασία] Στρατιωτικοί/Επαναστάτες/Αντιστασιακοί

     • Κροκόδειλος Κλαδάς (1425-1490)
     • Κωνσταντίνος Λαγουμιτζής (1781-1827)
     • Σπυρίδων Σπυρομήλιος (1800-1880)
     • Ζάχος Μήλιος (1805-1860)
     • Σπύρος Σπυρομήλιος (1864-1930)
     • Δημήτριος Δούλης (1865-1928)
     • Βασίλειος Σαχίνης (1897-1943)
     • Παύλος Μελάς (1870-1904)
     • Γιάννης Πουτέτσης (;-1912)

  [Επεξεργασία] Αθλητές

     • Πύρρος Δήμας (1971- )
     • Σωτήρης Νίνης (1990- )
     • Λεωνίδας Σαμπάνης (1971- )
     • Φότο Στρακόσια (1965- )

[Επεξεργασία] Εικόνες

  [Επεξεργασία] Πρόσωπα

[IMG]             [IMG]             [IMG]              [IMG]

Απόστολος Αρσάκης Ευάγγελος Ζάππας  Κωνσταντίνος       Γεώργιος
                                    Ζάππας             Χρηστάκης-Ζωγράφος
[IMG]             [IMG]             [IMG]              [IMG]

Μιχαήλ            Δημήτριος         Πύρρος Δήμας       Σωτήρης Νίνης
Σπυρομήλιος       Νανόπουλος

  [Επεξεργασία] Εικόνες-Χάρτες

[IMG]              [IMG]                              [IMG]             [IMG]

Εθνολογικός χάρτης Γραμματόσημο 1914                  Γραμματόσημο 1914 Ύπαιθρος
του 1877                                                                Χειμάρας
[IMG]              [IMG]

Άγιοι Σαράντα      Σημαία της προσωρινής κυβέρνησης
                   της Βόρειου Ηπείρου (1914)

[Επεξεργασία] Αναφορές

    1. ↑ Επίσημα διπλωματικά έγγραφα δεν αναφέρουν ποτέ τον όρο Βόρεια
       Ήπειρος, εκτός από ορισμένες διπλωματικές επιστολές μεταξύ Βενιζέλου
       και Ζωγράφου το 1914, όπου η περιοχή αναφέρεται ως 'Αυτόνομος
       Ήπειρος', καθώς και στην αλληλογραφία και κοινοποιήσεις σχετικές με το
       πρωτόκολλο της Κέρκυρας.
    2. ↑ Έκθεση για την καταπάτηση των ανθρωπίνων και μειονοτικών δικαιωμάτων
       της εθνικής ελληνικής κοινότητας στην Αλβανία. (Βόρειος Ήπειρος) 2003
       ...η Αυτόνομη Πολιτεία το καθεστώς της οποίας επικυρώθηκε με το
       Πρωτόκολλο της Κερκύρας, αναγνωρίστηκε με την ονομασία Βόρειος
       Ήπειρος.
    3. ↑ Cabridge Ancient History III.3. σελ. 263 και εξής.
    4. ↑ Θρησκεία και εθνική ταυτότητα στην Αλβανία. Η περίπτωση των
       Μπεκτασήδων. Βασίλης Νιτσιάκος. Καθηγητής Παν. Ιωαννίνων. ...για
       πολλούς αιώνες, κατά τη διάρκεια της οθωμανικής κυριαρχίας, το βασικό
       κριτήριο για τη συγκρότηση συλλογικών ταυτοτήτων, πέρα από την κλίμακα
       των μικρών κοινοτήτων, ήταν η θρησκεία... και μια εθνική επιθυμία
       προβάλλεται εκ των υστέρων.
    5. ↑ [1] σελ.107 the millet system the Ottoman administrators formed
       divisions between the Muslim and non-Muslim population...Ottoman
       administrators also used a general term Greeks in contrast to Turks,
       separating again non-believers from those who were faithful to Allah
       or who converted to Islam. (μετάφραση: κατά το σύστημα των μιλετιών η
       οθωμανική διοίκηση διαχώρισε τους μουσουλμάνους από τους μη
       μουσουλμάνους...η οθωμανική διοίκηση χρησιμοποιούσε τον γενικό όρο:
       Έλληνες σε αντίθεση με τον όρο: Τούρκοι, ξεχωρίζοντας τους άπιστους
       από τους πιστούς του Αλλάχ και τους εξισλαμισμένους.
    6. ↑ Ήπειρος: 4.000 χρόνια ελληνικής ιστορίας και πολιτισμού, εκδ.
       Αθηνών, Η επανάσταση του 1854 στην Ήπειρο σελ. 288-291
    7. ↑ B. Kondis The Malissori Uprising and Greek-Albanian Negotiations in
       the United States for a Secred Understanding. Institute of Balkan
       Studies. Θεσαλλονίκη 1977 (Αγγλικά)
    8. ↑ Β. Κόντης. «Η Βαλκανική Συμμαχία του 1912 και η ανεξαρτησία της
       Αλβανίας», Βαλκανική Βιβλιογραφία, Θεσσαλονίκη, 1976.
    9. ↑ Kondis, Greece-Albania, σελ. 121...η ελληνική κυβέρνηση δεν είχε
       προμηθεύσει με όπλα τους Βορειοηπειρώτες, εκτός από 500 τουφέκια στον
       ταγματάρχη Σπυρομήλιο για την Χειμάρρα.
   10. ↑ Kontis, Greece-Albania,σελ.131-132...η συμφωνία επίσης προνοούσε για
       την στρατολόγηση αυτοχθόνων στην χωροφυλακή, για την απαγόρευση
       στρατοπεδεύσεως...για την διδασκαλία της ελληνικής γλώσσας στα
       σχολεία...ωστόσο η θρησκευτική διδασκαλία θα γίνονταν αποκλειστικά
       στην ελληνική...
   11. ↑ Ιστορικό αρχείο του Υπουργείου Εξωτερικών της Ελλάδας (Α.Υ.Ε.), αρ.
       7265 Καλευράς προς το Υπ.Εξ., Ιωάννινα, 6 Αυγούστου 1920
   12. ↑ Grifith W., Albania and the Sino-Soviet Rift, Cambridge Mas., 1963
       σελ. 40
   13. ↑ ^13,0 ^13,1 Basil Kondis & Eleftheria Manda. The Greek Minority in
       Albania - A documentary record (1921-1993). Thessaloniki. Institute of
       Balkan Studies. 1994. (Αγγλικά)
   14. ↑ http://www.yiannisdimas.gr/articles/boreioipeirwtiko_zitima.pdf
   15. ↑
       http://www.greekhelsinki.gr/bhr/greek/articles_2003/BruxelsReportTelikogr.doc
   16. ↑ http://www.unpo.org/member_profile.php?id=23
   17. ↑
       http://www.migrantsingreece.org/news.asp?categ=8&chkEN=1&chkGR=1&page=2
       την απόδοση της ελληνικής υπηκοότητας σε 250.000 Βορειοηπειρώτες
       απηύθυνε χθες από τη Βουλή ο αρχηγός της αξιωματικής αντιπολίτευσης
       Γιώργος Παπανδρέου. (10.11.2006) εφημερίδα ΤΑ ΝΕΑ
   18. ↑ [[2]]The Albanian Aromanians´ Awakening: Identity Politics and
       Conflicts in Post-Communist Albania,Stephanie Schwandner-Sievers,
       March 1999 (αγγλικά)
   19. ↑
       http://www.mfa.gr/www.mfa.gr/en-US/Policy/Geographic+Regions/South-Eastern+Europe/Balkans/Bilateral+Relations/Albania/
       ΥΠΟΥΡΓΕΙΟ ΕΞΩΤΕΡΙΚΩΝ
   20. ↑ http://hrw.org/wr2k1/europe/albania.html Ανθρώπινα δικαιώματα στην
       Αλβανία
   21. ↑ Koch Albanien. (γερμανικά)
   22. ↑ Μοσχόπολις. Γεωργιάδης
   23. ↑ Ήπειρος: 4.000 χρόνια ελληνικής ιστορία και πολιτισμού. Μ. Β.
       Σακελάριου Εκδοτική Αθηνών. Αθήνα, 1997, σελ. 418.
   24. ↑ http://www.gardiki.net/content/view/349/118/ Χαρακτηριστικό είναι το
       μουσικό κομμάτι 'τρεις άνοιξες περάσανε' υπονοούντας τις τρεις φορές
       που εισήλθε ο ελληνικός στρατός τον 20ο αιώνα στην περιοχή: Τρεις
       άνοιξες περάσανε...χειμώνες καλοκαίρια κι εμείς δεν ανταμώσαμε. Και τα
       ψηλά, ψηλόδεντρα, μένοντας στον αέρα, στο κρύο στη βροχή, ντύνεται και
       η μάνα που είναι μόναχη.
   25. ↑ Από τη Βόρειο Ηπειρο στο Σύμπαν. «Οχι, δεν είμαι Πελοποννήσιος.
       Γεννήθηκα και μεγάλωσα στην Αθήνα, αλλά είμαι Βορειοηπειρώτης και
       μάλιστα Βλάχος. Νάκας ήταν το αυθεντικό επώνυμο του παππού μου προτού
       φύγουμε από την Αλβανία»

[Επεξεργασία] Πηγές

     • Η Βόρεια Ήπειρος στη δεκαετία 1912-1922. Ίδρυμα Μείζονος Ελληνισμού.
     • Ήπειρος: 4000 χρόνια ελληνικής ιστορίας και πολιτισμού. Μ. Β.
       Σακελαρίου. Εκδοτική Αθηνών, Αθήνα 1997.
     • Έκθεση για την καταπάτηση των ανθρωπίνων και μειονοτικών δικαιωμάτων
       της εθνικής ελληνικής κοινότητας στην Αλβανία. (Βόρειος Ηπείρος), 2003
     • Σοφία Βούρη, Γεώργιος Καψάλης.Ελληνόγλωσση εκπαίδευση στην Αλβανία.
       Ε.ΔΙΑ.Μ.ΜΕ., Ρέθυμνο 2003.
     • Βόρειος Ήπειρος και Ελληνισμός. Επτά Ημέρες. Καθημερινή, 6 Μαρτίου
       1994.
     • Ralitsa Rousseva, Εικονογραφικά χαρακτηριστικά των ναών της Μοσχόπολης
       και του Βυθικουκίου. Μακεδονικά 35. Πανεπιστήμιο Marburg. (γερμανικά
       και ελληνικά)

  [Επεξεργασία] Ξενόγλωσσες πηγές

     • The Greek Minority in Albania In the Aftermath of Communism (Οι
       Έλληνες της Αλβανίας στην μετακομμουνιστική εποχή) Ακαδημία Αμύνης του
       Ηνωμένου Βασιλείου.
     • Winnifrith, Tom (2002). Badlands-borderlands: a history of Northern
       Epirus/Southern Albania.(Ιστορία της Βορείου Ηπείρου/Νοτίου Αλβανίας)
       London: Duckworth. pp. 130. ISBN 0715632019
     • Jelokova Ζ., Mincheva Λ., Fox, Fekrat Β. (2002). Μειονότητες σε
       κίνδυνο, πρόγραμμα: Έλληνες στην Αλβανία. Το κέντρο για τη διεθνής
       ανάπτυξη και την αντιμετώπιση συγκρούσεων, ΧΑΛΑ το πρόγραμμα,
       Πανεπιστήμιο της Μέρυλαντ, 26 Ιουλίου, 2006.
     • Ελληνικό όργανο ελέγχου του Ελσίνκι: Έλληνες της Αλβανίας και Αλβανών
       στην Ελλάδα, Σεπτέμβριος 1994.
     • Albania: From Anarchy to a Balkan Identity. (Αλβανία: Από τη αναρχία
       προς μια βαλκανική ταυτότητα) Miranda Vickers & James Pettifer, 1999.
       ISBN 1850652791.
     • Das Ossuarium des -Petrus und Paulus - Klosters in Vithkuq
       (Nordepirus) und seine Freskedekoration (1750). Makedonika 34
       (2003/04). Πανεπιστήμιο Marburg. (γερμανικά)

[Επεξεργασία] Παραπομπές

[Επεξεργασία] Περαιτέρω Βιβλιογραφία

     • Triadafilopoulos, Triadafilos (November 2000). "Power politics and
       nationalist discourse in the struggle for 'Northern Epirus':
       1919-1921". Journal of Southern Europe and the Balkans 2 (2): 149-162.
     • B. P. Papadakis, Histoire diplomatique de la question Nord-Epirote,
       Αθήνα, 1958.

[Επεξεργασία] Εξωτερικοί σύνδεσμοι

     • Παρουσίαση της ελληνικής μειονότητας στην Αλβανία, στον οργανισμό UNPO
       (Unprepresented people Organization Οργανισμός μη εκπροσωπούμενων
       λαών).
     • Η Ελληνική μειονότητα στην Αλβανία, από τον οργανισμό Minorities at
       Risk (Μειονότητες σε κίνδυνο).
     • Ελσίνκι, Η Ελληνική μειονότητα στην Αλβανία
     • Βόρειος Ήπειρος Απόσπασμα από έργο του ερευνητή Tom J. Winnifrith.
       (αγγλικά)
     • Ίδρυμα Βορειοηπειρωτικών Ερευνών.
     • Βόρειος Ήπειρος και υπηκοότητα. Άρθρο της Καθημερινής.
     • Νεολαία Βορειοηπειρωτών.
     • Εξόριστη κυβέρνηση Βορείου Ηπείρου. Οργανισμών για την διεθνή
       πληροφόρηση επί σχετικών θεμάτων.

   Ανακτήθηκε από
   "http://el.wikipedia.org/wiki/%CE%92%CF%8C%CF%81%CE%B5%CE%B9%CE%B1_%CE%89%CF%80%CE%B5%CE%B9%CF%81%CE%BF%CF%82"
   Κατηγορίες: Ήπειρος | Ιστορία της Ηπείρου

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Български
     • Deutsch
     • English
     • Español
     • فارسی
     • Français
     • Italiano
     • Latina
     • Русский
     • Shqip

     • Τελευταία τροποποίηση 12:48, 14 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
