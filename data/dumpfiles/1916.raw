   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                            Ζορζ Λεμαίτρ

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Ο Αββάς Γεώργιος Λεμαίτρ

   Ο Αββάς Ζορζ Ανρί Ζοζέφ Εντουάρ Λεμαίτρ
   (Georges Henri Joseph Éduard Lemaître, 17 Ιουλίου 1894 – 20
   Ιουνίου 1966) ήταν Βέλγος Ρωμαιοκαθολικός
   ιερέας, καθηγητής της Φυσικής,
   αστρονόμος, κοσμολόγος και μαθηματικός.

   Πίνακας περιεχομένων

     * 1 Γενικά

          * 1.1 Η ζωή και οι θεωρίες του
          * 1.2 Ονομάσθηκαν προς τιμή του
          * 1.3 Δείτε επίσης
          * 1.4 Τα ασήμαντα (trivia)
          * 1.5 Εξωτερικοί σύνδεσμοι

[Επεξεργασία] Γενικά

   O Λεμαίτρ εισηγήθηκε πρώτος αυτό που
   αργότερα έγινε γνωστό ως η θεωρία της
   Μεγάλης Εκρήξεως ("Big Bang") για τη γέννηση
   του Σύμπαντος, την οποία είχε ονομάσει
   «υπόθεση του πρωταρχικού ατόμου».
   Υπήρξε πρωτοπόρος στην εφαρμογή της
   Γενικής Θεωρίας της Σχετικότητας στην
   Κοσμολογία. Πρότεινε μια πρώιμη μορφή
   του Νόμου του Χαμπλ το 1927, ενώ δημοσίευσε
   τη θεωρία του πρωταρχικού ατόμου στο
   επιστημονικό περιοδικό Nature το 1931. Την
   εποχή εκείνη ο Αϊνστάιν πίστευε ότι το
   Σύμπαν ήταν αιώνιο και είχε ήδη εκφράσει
   τον σκεπτικισμό του για τη δημοσίευση
   που είχε κάνει ο Λεμαίτρ το 1927.

  [Επεξεργασία] Η ζωή και οι θεωρίες του

   Αφού μελέτησε κλασικά γράμματα σε μία
   σχολή των Ιησουιτών (το Collège du Sacré-Coeur)
   στο Σαρλερουά, ο Λεμαίτρ εισάχθηκε στη
   σχολή πολιτικών μηχανικών του Καθολικού
   Πανεπιστημίου του Leuven σε ηλικία 17 ετών.
   Το 1914, με την έναρξη του Α΄ Παγκόσμιου
   Πολέμου, διέκοψε τις σπουδές του και
   πήγε εθελοντής στον βελγικό στρατό. Στο
   τέλος των εχθροπραξιών του απονεμήθηκε
   το παράσημο του «Στρατιωτικού Σταυρού
   μετά φοινίκων».

   Μετά τον πόλεμο άρχισε σπουδές στη
   Φυσική και τα Μαθηματικά, ενώ ταυτόχρονα
   άρχισε να ετοιμάζεται για τη χειροτονία
   του. Πήρε το διδακτορικό του το 1920, με τη
   διατριβή L' approximation des fonctions de plusieurs variables
   réelles («Προσέγγιση των συναρτήσεων
   πολλών πραγματικών μεταβλητών»),
   γραμμένη υπό την επίβλεψη του Charles de la
   Vallée-Poussin.

   Το 1923 ο Λεμαίτρ άρχισε μεταπτυχιακές
   σπουδές και στην Αστρονομία στο
   Πανεπιστήμιο του Κέμπριτζ. Εκεί
   εργάσθηκε με τον αστρονόμο Άρθουρ
   Στάνλεϋ Έντινγκτον, που τον μύησε στη
   σύγχρονη Κοσμολογία, τους αστέρες, αλλά
   και την Αριθμητική Ανάλυση. Ο Λεμαίτρ
   πέρασε το επόμενο έτος στις ΗΠΑ, στο Harvard
   College Observatory με τον Χάρλοου Σάπλεϋ, που
   είχε μόλις γίνει γνωστός από τις μελέτες
   του στα «νεφελώματα» (γαλαξίες στη
   σημερινή γλώσσα), και στο MIT.

   Το 1925 επέστρεψε στην πατρίδα του και
   έγινε λέκτορας μερικής απασχόλησης στο
   Καθολικό Πανεπιστήμιο του Leuven. Τότε
   άρχισε να συγγράφει την αναφορά που θα
   του έφερνε τη διεθνή αναγνώριση, η οποία
   δημοσιεύθηκε το 1927 στα Annales de la Société
   Scientifique de Bruxelles («Χρονικά της
   Επιστημονικής Εταιρείας των
   Βρυξελλών»), υπό τον τίτλο Un Univers homogène de
   masse constante et de rayon croissant rendant compte de la vitesse radiale
   des nébuleuses extragalactiques («`Ενα ομογενές Σύμπαν
   σταθερής μάζας και αυξανόμενης ακτίνας
   ως ερμηνεία για την ακτινική ταχύτητα
   των εξωγαλαξιακών νεφελωμάτων»).
   Παρουσίαζε εδώ τη νέα ιδέα ενός
   διαστελλόμενου Σύμπαντος, αλλά όχι
   ακόμα του «πρωταρχικού ατόμου»: η αρχική
   κατάσταση λαμβανόταν ως το μοντέλο του
   πεπερασμένου στατικού Σύμπαντος του
   Αϊνστάιν. Δυστυχώς, η δημοσίευση είχε
   μικρή αρχική επίδραση, καθώς αυτό το
   έντυπο δεν διαβαζόταν πλατιά από
   αστρονόμους έξω από το Βέλγιο.

   Μία παρόμοια λύση των εξισώσεων του
   Αϊνστάιν, που υπέθετε μια μεταβαλλόμενη
   ακτίνα του Σύμπαντος, είχε προταθεί το
   1922 από τον Αλεξάντρ Φρίντμαν, όπως ο
   ίδιος ο Αϊνστάιν πληροφόρησε τον Lemaître
   όταν τον συνάντησε στο συνέδριο του Solvay
   του 1927 (ο Φρίντμαν είχε επίσης δεχθεί την
   κριτική του Αϊνστάιν), αλλά ο Λεμαίτρ
   είναι εκείνος που κατέστησε ευρύτερα
   γνωστή τη θεωρία, για αρκετούς λόγους
   σύμφωνα με τους ιστορικούς της
   Επιστήμης:

    1. Ο Φρίντμαν ήταν ένας «καθαρός»
       μαθηματικός, που δεν εργαζόταν με
       αστρονομικά δεδομένα, ούτε τον
       απασχολούσαν τα Μαθηματικά ως
       περιγραφή του Φυσικού Κόσμου.
    2. Ο Φρίντμαν απεβίωσε σε μικρή ηλικία κι
       έτσι δεν δούλεψε τις ιδέες του
       παραπέρα.
    3. Ο Λεμαίτρ συνεργάσθηκε με αστρονόμους
       και επεξεργάσθηκε τη θεωρία του σε
       συμφωνία με τις παρατηρήσεις, ενώ οι
       συνέπειές της μπορούσαν να ελεγχθούν
       πειραματικά/παρατηρησιακά.
    4. Ο Άρθουρ Στάνλεϋ Έντινγκτον
       συνετέλεσε ώστε η επιστημονική
       κοινότητα να ακούσει καλά τι είχε να
       της πει ο Λεμαίτρ.

   Ο Λεμαίτρ εξάλλου πρότεινε τη θεωρία σε
   μια κατάλληλη στιγμή, καθώς ο Έντγουιν
   Χαμπλ (Hubble) μέσα σε δύο μόλις χρόνια θα
   κοινοποιούσε τον «νόμο» που φέρει το
   όνομά του, και ο οποίος υποστηρίζει
   ισχυρά το διαστελλόμενο Σύμπαν. Μάλιστα
   ο Λεμαίτρ εξήγαγε τον «Νόμο του Χαμπλ»
   στη δημοσίευση του 1927. Τόσο ο Φρίντμαν
   όσo και ο Λεμαίτρ είχαν ανακαλύψει τη
   δυνατότητα για το διαστελλόμενο Σύμπαν.
   Ο Λεμαίτρ προχώρησε περισσότερο,
   συμπεραίνοντας ότι ένα αρχικό γεγονός
   «σαν Δημιουργία» πρέπει να είχε συμβεί.
   Αυτή είναι η Θεωρία της Μεγάλης Εκρήξεως
   όπως τη γνωρίζουμε σήμερα, και για αυτό
   πιστώνεται ο Λεμαίτρ με την ανακάλυψή
   της.

   Ο Αϊνστάιν αρχικώς απέρριψε τον
   Φρίντμαν και μετά (όχι δημόσια) και τον
   Λεμαίτρ, λέγοντας ότι δεν οδηγούν όλα τα
   Μαθηματικά σε ορθές θεωρίες. Μετά τη
   δημοσίευση της ανακαλύψεως του Hubble, o
   Αϊνστάιν έσπευσε να υιοθετήσει δημοσίως
   τη θεωρία του Λεμαίτρ, βοηθώντας έτσι
   στην ταχύτερη αναγνώριση της θεωρίας
   και του αββά (σύμφωνα με το βιβλίο του Simon
   Singh "Big Bang"). Το ίδιο έτος ο Λεμαίτρ
   επέστρεψε στο MIT για να υπερασπισθεί τη
   δεύτερη διδακτορική του διατριβή, που
   είχε τίτλο The gravitational field in a fluid sphere of uniform
   invariant density according to the theory of relativity («Το
   βαρυτικό πεδίο μέσα σε μία ρευστή σφαίρα
   με σταθερή χρονικά και χωρικά πυκνότητα,
   σύμφωνα με τη Θεωρία της Σχετικότητας»).
   Πήρε το PhD και μετά προάχθηκε σε Καθηγητή
   στο Καθολικό Πανεπιστήμιο του Leuven.

   Το 1930 ο Eddington δημοσίευσε στις Monthly Notices of
   the Royal Astronomical Society ένα μακροσκελές σχόλιο
   πάνω στο άρθρο του Λεμαίτρ του 1927, όπου
   το περιέγραφε ως μία «ιδιοφυή λύση» στα
   εξέχοντα προβλήματα της Κοσμολογίας. Η
   αρχική εργασία δημοσιεύθηκε σε
   συντομευμένη αγγλική μετάφραση το 1931,
   μαζί με μία συνέχεια όπου ο Λεμαίτρ
   απαντά στο σχόλιο του Eddington. Ο Λεμαίτρ
   προσκλήθηκε τότε στο Λονδίνο για να
   συμμετάσχει σε συνάντηση που διοργάνωσε
   η «Βρετανική Ένωση για την Επιστημονική
   Πρόοδο» (British Association for the Advancement of Science)
   πάνω στη σχέση ανάμεσα στο φυσικό Σύμπαν
   και το πνεύμα. Εκεί πρότεινε ένα
   διαστελλόμενο Σύμπαν που άρχισε με μια
   αρχική βαρυτική ανωμαλία, και την ιδέα
   του «πρωταρχικού ατόμου», την οποία και
   ανέπτυξε σε μια αναφορά που
   δημοσιεύθηκε στο Nature. Ο πατήρ Λεμαίτρ
   περιέγραψε επίσης τη θεωρία του ως το
   «Κοσμικό Αυγό», που «εξερράγη κατά τη
   στιγμή της Δημιουργίας». Ο όρος "Big Bang
   theory" προήλθε από ένα κριτικό σχόλιο του
   Φρεντ Χόυλ από το ραδιόφωνο.

   Αυτή η πρόταση συνάντησε σκεπτικισμό
   στον επιστημονικό κόσμο της εποχής.
   Ακόμα και ο Eddington βρήκε τον όρο «μη
   ευχάριστο». Ο Αϊνστάιν τον βρήκε
   επιπλέον και ύποπτο, καθώς θύμιζε
   υπερβολικά τη Χριστιανική παράδοση της
   Δημιουργίας και δεν είχε (ακόμα τότε) τη
   φυσική και παρατηρησιακή υποστήριξη.
   Από την άλλη, ο Αϊνστάιν ενεθάρρυνε τον
   Λεμαίτρ να ερευνήσει τη δυνατότητα
   μη-ισοτροπικών μοντέλων διαστολής,
   οπότε είναι ξεκάθαρο ότι δεν απέρριπτε
   εντελώς την ιδέα. Εκτός αυτού, είχε
   εκτιμήσει το επιχείρημα του Λεμαίτρ ότι
   ένα στατικό (Αϊνστάινειο) Σύμπαν δεν
   μπορούσε να διατηρείται επ' άπειρο χρόνο
   στο παρελθόν.

   Τον Ιανουάριο 1933, ο Λεμαίτρ και ο
   Αϊνστάιν, που είχαν ήδη συναντηθεί
   μερικές φορές (το 1927 και 1932 στις
   Βρυξέλλες, θα συναντιόνταν και πάλι το
   1935 στο Πρίνστον), ταξίδεψαν μαζί στην
   Καλιφόρνια για μια σειρά σεμιναρίων.
   Γράφηκε τότε ότι, αφού ο Βέλγος παπάς
   είχε αναπτύξει τη θεωρία του, ο Αϊνστάιν
   σηκώθηκε όρθιος, χειροκρότησε και είπε:
   «Αυτή είναι η ωραιότερη και πιο
   ικανοποιητική εξήγηση της Δημιουργίας
   που έχω ακούσει ποτέ» (εφημερίδες της
   εποχής). Ωστόσο, υπάρχει διαφωνία στο αν
   ο Αϊνστάιν αναφερόταν στην
   πραγματικότητα στη θεωρία ως σύνολο ή
   στην ειδικότερη πρόταση του Λεμαίτρ ότι
   οι κοσμικές ακτίνες μπορεί να συνιστούν
   τα υπολείμματα της αρχικής «έκρηξης».
   Αργότερα, η έρευνα στις κοσμικές ακτίνες
   από τον Ρόμπερτ Μίλλικαν θα διέψευδε
   αυτή την μερική πρόταση.

   Την ίδια χρονιά, ο Λεμαίτρ θα έφθανε στη
   μεγαλύτερη «κατά κόσμον» δόξα του. Οι
   εφημερίδες σε όλο τον κόσμο τον
   αποκαλούσαν διάσημο Βέλγο επιστήμονα
   και τον περιέγραφαν ως τον ηγέτη της
   νέας κοσμολογικής Φυσικής.

   Το 1933 επίσης βρήκε μια σημαντική μη
   ομοιογενή λύση των πεδιακών εξισώσεων
   του Αϊνστάιν, που περιγράφει ένα
   σφαιρικό νέφος σκόνης (βλ. μετρική
   Lemaitre-Tolman).

   Στις 17 Μαρτίου 1934 απονεμήθηκε στον
   Λεμαίτρ το Βραβείο Francqui, η υψηλότερη
   βελγική επιστημονική διάκριση, από τον
   βασιλέα του Βελγίου Λεοπόλδο. Τον είχαν
   προτείνει οι Albert Einstein, Charles de la Vallée-Poussin
   και Alexandre de Hemptinne. Τα μέλη της διεθνούς
   κριτικής επιτροπής ήταν οι Eddington, Paul Langevin
   και Théophile de Donder. Μία άλλη διάκριση της
   βελγικής κυβερνήσεως για εξαιρετικούς
   επιστήμονες του απονεμήθηκε το 1950: το
   δεκαετές βραβείο εφαρμοσμένων
   επιστημών για την περίοδο 1933-1942.

   Το 1936 ο αββάς Λεμαίτρ εκλέχθηκε μέλος
   της Ποντιφικαλείου (Pontifical) Ακαδημίας
   Επιστημών. Εκεί ανέλαβε δραστήριο ρόλο
   και έγινε πρόεδρός της τον Μάρτιο 1960,
   παραμένοντας στο αξίωμα αυτό μέχρι τον
   θάνατό του. Επίσης, ο Πάπας Ιωάννης ΚΓ΄
   του απένειμε τον τίτλο του Monsignor το ίδιο
   έτος.

   Το 1941 εκλέχθηκε μέλος της Ακαδημίας
   Επιστημών και Τεχνών του Βελγίου.

   Το 1946 δημοσίευσε το βιβλίο του L'Hypothèse de
   l'Atome Primitif («Η Υπόθεση του Πρωταρχικού
   Ατόμου»), που μεταφράσθηκε στην ισπανική
   το ίδιο έτος και στην αγγλική γλώσσα το
   1950.

   Το 1953 ο Λεμαίτρ τμήθηκε με το πρώτο στην
   ιστορία «Μετάλλιο Έντινγκτον» της
   Βασιλικής Αστρονομικής Εταιρείας.

   Προς τα τέλη της ζωής του, ο Λεμαίτρ
   αφοσιώθηκε περισσότερο στον αριθμητικό
   υπολογισμό. Στην πραγματικότητα ήταν
   ένας αξιόλογος αλγεβριστής και έξοχος
   στους αριθμητικούς υπολογισμούς. Από το
   1930 είχε ήδη χρησιμοποιήσει τις
   ισχυρότερες υπολογιστικές μηχανές της
   εποχής, όπως τον Υπολογιστή Mercedes. Το 1958
   εισήγαγε στο Πανεπιστήμιό του ένα Burroughs E
   101, τον πρώτο ηλεκτρονικό υπολογιστή του
   ιδρύματος. Ο Λεμαίτρ διατήρησε ένα
   ισχυρό ενδιαφέρον για την ανάπτυξη των
   υπολογιστών και, ακόμα περισσότερο, στα
   προβλήματα της γλώσσας και του
   προγραμματισμού. Με την πάροδο των ετών,
   αυτό το ενδιαφέρον αυξήθηκε και σχεδόν
   τον απορρόφησε εντελώς.

   Ο Λεμαίτρ απεβίωσε λίγο μετά την ακρόαση
   της ειδήσεως για την ανακάλυψη της
   κοσμικής ακτινοβολίας μικροκυμάτων
   υποβάθρου, που επαλήθευε τις θεωρίες του
   σχετικά με τη γένεση του Σύμπαντος.

  [Επεξεργασία] Ονομάσθηκαν προς τιμή του

     * Η μετρική Friedmann-Lemaître-Robertson-Walker (βλ.
       συντεταγμένες Robertson-Walker)
     * Η μετρική Lemaitre-Tolman
     * Ο κρατήρας Λεμαίτρ (Lemaître) της Σελήνης
     * Ο αστεροειδής 1565 Λεμαίτρ (1565 Lemaitre), που
       ανακαλύφθηκε στη χώρα του
       (Αστεροσκοπείο Uccle) από τον S.J. Arend, στις
       25 Νοεμβρίου 1948

  [Επεξεργασία] Δείτε επίσης

     * Μεγάλη Έκρηξη

  [Επεξεργασία] Τα ασήμαντα (trivia)

   Ως απλή ένδειξη του βαθμού
   αναγνωρισιμότητάς του στην πατρίδα του,
   αναφέρεται ότι το 2005 ο Lemaître ψηφίσθηκε
   61ος στο φλαμανδικό τηλεοπτικό πρόγραμμα
   De Grootste Belg (ο «Μέγιστος των Βέλγων») του VRT.
   Το ίδιο έτος, ψηφίσθηκε 78ος από τους
   θεατές του βαλλονικού τηλεοπτικού
   προγράμματος Le plus grand belge (το ίδιο στα
   γαλλικά) του RTBF.

  [Επεξεργασία] Εξωτερικοί σύνδεσμοι

     * «Μια μέρα χωρίς χθες»: Ο Georges Lemaitre και
       το Μπιγκ Μπανγκ
     * Βιογραφία: Οι Lemaitre, Einstein και η γένεση
       της Σύγχρονης Κοσμολογίας
     * `Αρθρο του Δεκεμβρίου 1932 στο περιοδικό
       Popular Science που εξηγεί τη θεωρία της
       Μεγάλης Έκρηξης του «Αββά Γεωργίου
       Lemaitre, Βέλγου μαθηματικού»

   Ανακτήθηκε από
   "http://el.wikipedia.org/wiki/%CE%96%CE%BF%CF%81%CE%B6_%CE%9B%CE%B5%CE%BC%CE%B1%CE%AF%CF%84%CF%81"
   Κατηγορίες: Βέλγοι αστρονόμοι |
   Μαθηματικοί | Γεννήσεις το 1894 | Θάνατοι
   το 1966

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * العربية
     * Български
     * বাংলা
     * Català
     * Dansk
     * Deutsch
     * English
     * Esperanto
     * Español
     * فارسی
     * Suomi
     * Français
     * Hrvatski
     * Kreyòl ayisyen
     * Magyar
     * Italiano
     * 日本語
     * Nederlands
     * Polski
     * Português
     * Română
     * Русский
     * Slovenčina
     * Slovenščina
     * Svenska
     * ไทย
     * Türkçe
     * Українська
     * Walon
     * 中文

     * Τελευταία τροποποίηση 22:08, 14 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
