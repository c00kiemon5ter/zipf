   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                  Τραϊανούπολη

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Η Τραϊανούπολη ήταν πόλη της Θράκης, η οποία βρισκόταν κοντά στον ποταμό
   Έβρο, περίπου 12 χλμ ΒΑ της Αλεξανδρούπολης.

[Επεξεργασία] Ιστορία

   Ιδρύθηκε στις αρχές του 2ου αι. μ.Χ. από τον αυτοκράτορα Τραϊανό, κοντά
   στην Εγνατία οδό, στη θέση παλαιότερου οικισμού^[1]. Εκείνη την εποχή ο
   Αυτοκράτορας κατευθυνόταν στη Δακία για να την κατακτήσει, αλλά παράλληλα
   φρόντιζε να δημιουργεί στα μετόπισθεν φρούρια και να εγκαθιστά απόμαχους
   στρατιώτες ως οροφύλακες. Ίδρυε σχολεία, βιβλιοθήκες, λουτρά, γέφυρες και
   άλλα κοινωφελή έργα. Σ' αυτό το πρόγραμμα ανασυγκρότησης του ρωμαϊκού
   κράτους εντάσσεται και η ίδρυση της Τραϊανούπολης. Η πόλη αποτέλεσε το
   διοικητικό και θρησκευτικό κέντρο της ευρύτερης περιοχής για 12 περίπου
   αιώνες.

   Η ρωμαϊκή πόλη ήταν περιτειχισμένη και συγκέντρωσε γρήγορα τον πληθυσμό
   των γύρω χωριών. Σε αυτό συνέβαλε και η ύπαρξη θερμών ιαματικών
   λουτρών^[2] στην περιοχή, καθώς και η γειτνίαση με την Εγνατία Οδό. Στην
   πόλη υπήρχε ο θεσμός του Δήμου και της Συγκλήτου.

   Από την Τραϊανούπολη καταγόταν και η Αγία Γλυκερία, η οποία μαρτύρησε εκεί
   το 161. Η μεγάλη αύξηση του αριθμού των Χριστιανών συντελεί ώστε η
   Τραϊανούπολη να καταστεί έδρα επισκοπής, πριν το διωγμό του Διοκλητιανού
   το 305. Από τον 5ο αιώνα αναφέρεται ως Μητρόπολη Τραϊανουπόλεως, στην
   οποία υπαγόταν αρχικά τρεις και αργότερα πέντε επισκοπές. Σύντομα υπάγεται
   εκκλησιαστικά και διοικητικά σε αυτήν ολόκληρη η επαρχία Ροδόπης.

   Μετά την κατάληψη της Κωνσταντινούπολης από τους Φράγκους το 1204, η
   «επίσκεψις Τραϊανουπόλεως, Μάκρης και Βήρας (Φερών)» παραχωρήθηκε στον
   ανηψιό του Βιλλεαρδουίνου, τον Anseau de Courcelles και εκλατινίστηκε. Δύο
   χρόνια αργότερα, το 1206, ο τσάρος των Βουλγάρων Ιωαννίτζης άρχισε να
   λεηλατεί και να γκρεμίζει τις θρακικές πολιτείες, μεταξύ των οποίων και η
   Τραϊανούπολη^[3].

   [IMG]
   [IMG]
   Απομεινάρια 4 κτισμάτων ιαματικών λουτρών από την ρωμαϊκή και την
   οθωμανική περίοδο.

   Το 1329 μια στρατιά Τούρκων από την περιοχή της Σμύρνης αποβιβάζεται με
   εβδομήντα πλοία στην περιοχή του δέλτα του Έβρου και λεηλατεί την
   Τραϊανούπολη και τη γειτονική Βήρα. Ο Αυτοκράτορας Ανδρόνικος Γ', ο οποίος
   βρισκόταν στο οχυρωμένο Διδυμότειχο μαζί με τον Μεγάλο Δομέστικο Ιωάννη
   Καντακουζηνό, κατάφερε να τους διαλύσει, αλλά μάλλον όχι να αποτρέψει την
   οριστική εγκατάλειψη της πόλης. Ακολούθησε εμφύλιος πόλεμος (από 1341 έως
   το 1346) μεταξύ της χήρας του Ανδρονίκου Άννας της Σαβοΐας και του Ιωάννη
   Καντακουζηνού (με Τούρκους συμμάχους) και η Τραϊανούπολη βρέθηκε στο
   επίκεντρο των συγκρούσεων. Μετά τη λήξη του πολέμου αυτού, η πόλη
   ερημώνεται οριστικά. Χαρακτηριστικά, ο ιστορικός του Καντακουζηνού
   αναφέρει: «εις Τραϊανούπολιν κατεσκαμμένην ούσαν εκ πολλών ετών
   (...)»^[4].

   Στη διάρκεια της Τουρκοκρατίας αναφέρεται η ύπαρξη του «τεκέ του Ισικλάρ ή
   Νεφές Μπαμπά» που υπήρχε στο γειτονικό ύψωμα του Αγίου Γεωργίου. Χτίστηκε
   πιθανόν περί το 1361 και ήταν ο πυρήνας μια δραστήριας μονής του
   δερβίσικου τάγματος των Μπεκτασήδων με 40 ή 50 μύστες. Σήμερα διασώζονται
   μόνο χαλάσματα του τεκέ και μια πηγή, της οποίας τα νερά οι μουσουλμάνοι
   εξακολουθούν να θεωρούν ιερά.

   [IMG]
   [IMG]
   Η Χάνα αποτελεί ένα σωζόμενο επιβλητικό καμαροστέγαστο ρωμαϊκό
   θερμαινόμενο λουτρό, το οποίο ανοικοδομήθηκε τον 14ο αιώνα από τον πασά
   Γαζή Αχμέτ Εβρενός.

   Τα ερείπια της πόλης (ξενώνας/κτίσμα θερμών λουτρών «Χάνα», παρακείμενα
   θολωτά κτίρια) σώζονται δίπλα στο σημερινό χωριό Λουτρός, όπου κάθε χρόνο
   συγκεντρώνονται πολλοί επισκέπτες για να απολαύσουν τα ιαματικά λουτρά.
   Στην πόλη έχουν γίνει ελάχιστες ανασκαφές, με πιο σημαντική αυτή του 1995,
   η οποία αποκάλυψε τάφους στην εξωτερική ανατολική πλευρά του τείχους της
   πόλης, κτίσματα, ηλιακό ρολόι^[5] και νομίσματα^[6]. Μεταξύ των νομισμάτων
   ξεχωριστή θέση κατέχει ένας τύπος που παριστάνει την ποτάμια θεότητα του
   Έβρου. Τα περισσότερα ευρήματα εκτίθενται στο Αρχαιολογικό Μουσείο
   Κομοτηνής.

   Το όνομα της πόλης επιβιώνει σήμερα στον «Καποδιστριακό» Δήμο
   Τραϊανούπολης, ο οποίος περιλαμβάνει και τον οικισμό Λουτρά
   Τραϊανουπόλεως.

[Επεξεργασία] Υποσημειώσεις

    1. ↑ Αρχαίοι συγγραφείς αναφέρουν τις μικρές πόλεις Τέμπυρα και Χαράκωμα
       που ιδρύθηκαν από αποίκους στης Σαμοθράκης.
    2. ↑ Ο Τούρκος περιηγητής Εβλιγιά Τσελεμπή αναφέρει πως επισκέφτηκε 770
       λουτρά, αλλά της Τραϊανούπολης συγκρίνονται μόνο με της Σόφιας.
    3. ↑ Ο Γεώργιος Ακροπολίτης αναφέρει (Χρονική Συγγραφή, Bonnae, 1835):
       Κατέσκαψε γουν εκ βάθρων αυτών την Φιλιππούπολιν, (...) είτα τας άλλας
       πόλεις, την Ηράκλειαν, το Πάνιον, την Ραιδεστόν, Χαριούπολιν,
       Τραϊανούπολιν, Κλυδιούπολιν, Μονυσούπολιν Περιθεώριον και άλλας
       πολλάς, ας αριθμείν ου χρεών.
    4. ↑ Βασιζόμενος στην αναφορά αυτή, του χαρακτηρισμού της ως
       «κατεστραμμένης εκ πολλών ετών» από τον ιστορικό του Καντακουζηνού, ο
       Στίλπων Κυριακίδης, στο βιβλίο του «περί την Ιστορίαν της Θράκης»
       (Θεσσαλονίκη 1960, σελ. 57) προσδιορίζει την καταστροφή περί το 1343.
    5. ↑ Ηλιακό ρολόι Τραϊανούπολης
    6. ↑ H αρχαιολογική έρευνα στην Τραϊανούπολη

[Επεξεργασία] Βιβλιογραφία

     • Θεόδωρου Κυρκούδη, Η Ιστορία της Τραϊανούπολης

   Ανακτήθηκε από
   "http://el.wikipedia.org/wiki/%CE%A4%CF%81%CE%B1%CF%8A%CE%B1%CE%BD%CE%BF%CF%8D%CF%80%CE%BF%CE%BB%CE%B7"
   Κατηγορίες: Αρχαίες ρωμαϊκές πόλεις | Πόλεις της αρχαίας Θράκης |
   Αρχαιολογικοί τόποι στην Ελλάδα

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • English
     • Italiano
     • Lumbaart

     • Τελευταία τροποποίηση 14:19, 17 Ιανουαρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
