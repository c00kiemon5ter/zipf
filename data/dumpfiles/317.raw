   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                          Βίδα (παιχνίδι)

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Η βίδα είναι ένα παιχνίδι της τράπουλας
   για τέσσερις παίκτες. Ανήκει στην
   κατηγορία χαρτοπαιγνίων
   αγοράς-εκτέλεσης με μπάζες, όπως η πρέφα
   και το μπριτζ. Βασίζεται στους κανόνες
   του μπουρλότ, χαρτοπαίγνιου που
   συναντάται στη βόρεια Ελλάδα, με την
   προσθήκη του γύρου αγοράς. Η βασική του
   διαφορά από το μπριτζ βρίσκεται στο ότι
   κάθε φύλλο έχει κάποια αξία και δίνει
   πόντους στο ζευγάρι που θα κερδίσει την
   μπάζα (λεβέ) που το περιέχει.

   Πίνακας περιεχομένων

     * 1 Βασικοί Κανόνες
     * 2 Εκτέλεση

          * 2.1 Ιεραρχία των φύλλων
          * 2.2 Σινιάλα

     * 3 Οι πόντοι

          * 3.1 Ο αέρας
          * 3.2 Μπουρλότ
          * 3.3 Καταμέτρηση πόντων

     * 4 Η αγορά

          * 4.1 Η βίδα
          * 4.2 Η βαθμολογία
          * 4.3 Σύστημα αγοράς

               * 4.3.1 Άνοιγμα
               * 4.3.2 Απάντηση

                    * 4.3.2.1 Απάντηση σε μονή αγορά
                    * 4.3.2.2 Απάντηση σε ζυγή αγορά

     * 5 Παραλλαγές
     * 6 Εξωτερικοί σύνδεσμοι
     * 7 Γλωσσάρι
     * 8 Υποσημειώσεις - Παραπομπές

[Επεξεργασία] Βασικοί Κανόνες

   Η βίδα παίζεται με 4 άτομα (δύο ζευγάρια)
   που κάθονται εναλλάξ και χρησιμοποιεί
   τα 32 "μεγάλα" φύλλα της τράπουλας
   (Α,Κ,Q,J,10,9,8,7). Τα φύλλα μοιράζονται όλα
   (συνήθως με τον συνδυασμό 3-2-3 και όχι
   ένα-ένα) και κάθε παίχτης παίρνει 8 φύλλα.
   Από τη στιγμή που τα φύλλα έχουν
   μοιραστεί ξεκινάει η διαδικασία της
   αγοράς όπου και αποφασίζεται ποιο χρώμα
   (μπαστούνια ♠, σπαθιά ♣, κούπες ♥, καρά
   ♦) θα αποτελεί τα κόζια (ατού). Έπεται η
   διαδικασία της εκτέλεσης και της
   καταμέτρησης των πόντων^[1].

[Επεξεργασία] Εκτέλεση

   Ο παίκτης που κάθεται δεξιά του παίκτη
   που μοίρασε, παίζει πρώτος ένα φύλλο του
   στη μέση του τραπεζιού. Οι υπόλοιποι
   (τρεις) παίκτες αριστερόστροφα
   καλούνται να ακολουθήσουν, δηλαδή να
   παίξουν ένα φύλλο ίδιου χρώματος πάνω
   από το δικό του. Ο παίκτης που έπαιξε το
   ισχυρότερο φύλλο (βλ. Ιεραρχία των
   φύλλων) είναι αυτός που κερδίζει τη
   μπάζα, δηλαδή παίρνει τα τέσσερα φύλλα
   και τα τοποθετεί ανάποδα μπροστά του, ως
   κερδισμένα για την ομάδα του. Επίσης,
   επιλέγει από τα υπόλοιπα φύλλα του
   χεριού του, το πρώτο φύλλο της επόμενης
   μπάζας.

     * Αν κάποιος παίκτης δεν έχει φύλλο
       ίδιου χρώματος με αυτό που ξεκίνησε,
       είναι υποχρεωμένος να τσακίσει
       (κόψει), δηλαδή να παίξει ατού (κόζι)
       κερδίζοντας την μπάζα. Τα κόζια είναι
       ισχυρότερα από τα φύλλα των άλλων
       χρωμάτων.
     * Αν ο παίχτης υποχρεούται να παίξει
       κόζι σε μπάζα που ήδη έχει παιχτεί
       κόζι, είναι υποχρεωμένος να ανέβει,
       δηλαδή να παίξει ένα κόζι που θα είναι
       ισχυρότερο από όλα τα προηγούμενα
       κόζια που έχουν παιχτεί στη
       συγκεκριμένη μπάζα. Ο κανόνας αυτός
       ισχύει (φυσικά) και στην περίπτωση που
       το πρώτο φύλλο της μπάζας ήταν κόζι. Αν
       δεν έχει ισχυρότερο κόζι, παίζει όποιο
       κόζι θέλει από αυτά που έχει.
     * Αν ένας παίχτης δεν έχει ούτε το χρώμα
       που ξεκίνησε, ούτε κόζι, παίζει ένα
       οποιοδήποτε άλλο φύλλο χάνοντας τη
       δυνατότητα να πάρει τη μπάζα.

  [Επεξεργασία] Ιεραρχία των φύλλων

   Στη διαδικασία της αγοράς αποφασίζεται
   το χρώμα των κοζίων (ατού). Οποιοδήποτε
   κόζι είναι ανώτερο από οποιοδήποτε
   φύλλο άλλου χρώματος. Στα κόζια η
   ιεραρχία, αλλά και οι πόντοι που
   αντιστοιχούν στα φύλλα, έχουν ως εξής:

     * J (20 πόντοι, ανώτερο φύλλο στο
       παιχνίδι),
     * 9 (14 πόντοι),
     * A (11 πόντοι),
     * 10 (10 πόντοι),
     * K (4 πόντοι),
     * Q (3 πόντοι),
     * 8 (0 πόντοι),
     * 7 (0 πόντοι).

   Στα υπόλοιπα τρία χρώματα:

     * A (11 πόντοι),
     * 10 (10 πόντοι),
     * K (4 πόντοι),
     * Q (3 πόντοι),
     * J (2 πόντοι),
     * 9 (0 πόντοι),
     * 8 (0 πόντοι),
     * 7 (0 πόντοι).

   Προσέξτε πως τα Α,Κ,Q,8,7 αξίζουν τους
   ίδιους πόντους και στα κόζια και στα
   υπόλοιπα χρώματα. Οποιοδήποτε κόζι όμως
   είναι ισχυρότερο φύλλο από οποιοδήποτε
   φύλλο άλλου χρώματος. Τα φύλλα 9,8,7 εκτός
   ατού, λέγονται και λιμά.

 Συμβουλή:
 Αν δεν έχετε εμπειρία από παιχνίδια με μπάζες (μπουρλότ, πρέφα, μπριτζ) ξεκινήστε παίζοντας μόνο την εκτέλεση, θεωρώντας
 κόζια(πχ) τα καρά. Όταν κατανοήσετε τον τρόπο παιχνιδιού, προχωρήστε στα υπόλοιπα κεφάλαια.

  [Επεξεργασία] Σινιάλα

   Κατά την εκτέλεση (όπως και κατά την
   αγορά) έχουν εξελιχθεί κάποιοι τρόποι
   παιξίματος που δίνουν χρήσιμες
   πληροφορίες στον συμπαίκτη, τα λεγόμενα
   σινιάλα.

     * Το πιο χαρακτηριστικό σινιάλο είναι
       στον Άσο που έπαιξε ο συμπαίκτης σας,
       αντί να φορτώσετε (δηλαδή να παίξετε
       μεγάλης αξίας φύλλο αφού η μπάζα θα
       πάει στην ομάδα σας), να παίξετε λιμό
       (άποντο φύλλο). Ο συμπαίκτης σας
       παίρνει το μήνυμα ότι έχετε το δεκάρι
       στο συγκεκριμένο χρώμα και μπορεί να
       ξαναπαίξει στο ίδιο χρώμα για να
       πάρετε εσείς την επόμενη μπάζα^[2].
     * Ένα χρήσιμο σινιάλο είναι το
       ξεσκαρτάρισμα (διώξιμο). Συνήθως
       συμβαίνει όταν ο αγοραστής (και
       συμπαίκτης σας) τραβάει (παίζει με τη
       σειρά) τα κόζια του. Όταν κάποια στιγμή
       εσείς δεν μπορείτε να ακολουθήσετε το
       χρώμα στα κόζια (σας έχουν τελειώσει)
       ξεσκαρτάρετε φύλλο από χρώμα που ΔΕΝ
       έχετε εξώφυλλο άσο (ή απλά δεν θέλετε
       να παίξει εκεί ο συμπαίκτης σας). Έτσι
       ο συμπαίκτης σας παίρνει μια
       πληροφορία για το με ποιο χρώμα θα
       πρέπει να συνεχίσει. Ξεσκαρτάρισμα
       μπορεί να γίνει (σπανιότερα) και σε
       άλλο χρώμα εκτός κοζίων όπου και πάλι
       το πρώτο ξεσκαρτάρισμα έχει την ίδια
       σημασία ("δεν έχω τον άσο σε αυτό το
       χρώμα" ή γενικότερα "δεν θέλω να
       παίξεις αυτό το χρώμα").

[Επεξεργασία] Οι πόντοι

   Σε κάθε παιχνίδι το σύνολο των πόντων
   είναι 162 (152 οι πόντοι των φύλλων και 10
   πόντοι μπόνους για όποια ομάδα πάρει την
   πατινή, την όγδοη και τελευταία μπάζα).
   Στους πόντους αυτούς, προστίθεται ο
   αέρας, δηλαδή κάποιοι έξτρα πόντοι από
   συνδυασμούς φύλλων μετά το μοίρασμα,
   οπότε το σύνολο των πόντων είναι 162 συν
   τον αέρα.

  [Επεξεργασία] Ο αέρας

   Αέρα λέμε τους συνδυασμούς φύλλων
   (αντιστοίχων άλλων παιχνιδιών, όπως η
   "μπιρίμπα") που μπορεί να δημιουργήσει ο
   παίκτης με τα 8 φύλλα που του
   μοιράστηκαν. Συγκεκριμένα, τις τρίτες,
   τις τετάρτες, τις πέμπτες (τρία, τέσσερα
   ή πέντε συνεχόμενα φύλλα ίδιου χρώματος
   στην σειρά A,K,Q,J,10,9,8,7), το καρέ (τέσσερις
   βαλέδες ή εννιάρια ή άσοι ή δεκάρια ή
   ρηγάδες ή ντάμες) και το μπουρλότ (ρήγας
   και ντάμα στα κόζια). Οι τρίτες δίνουν 20
   πόντους, οι τετάρτες 50, οι πέμπτες 100. Οι
   πόντοι που δίνουν τα καρέ εξαρτώνται από
   το φύλλο. Καρέ με βαλέδες (J) δίνει 200
   πόντους, καρέ με εννιάρια 150, καρέ με
   άσους, δεκάρια, ρηγάδες (Κ) και ντάμες (Q)
   δίνουν 100. Καρέ του 8 και του 7 δεν δίνει
   πόντους.

   Σε κάθε διανομή (μοίρασμα), αμέσως μετά
   την αγορά, οι δύο ομάδες αρχικά
   συγκρίνουν προφορικά τον αέρα τους,
   χωρίς να τον δείξουν (εκτός του μπουρλότ
   που δηλώνεται κατά την διάρκεια του
   παιχνιδιού). Η ομάδα του παίκτη που
   δήλωσε τον ισχυρότερο συνδυασμό, τον
   δείχνει στους αντιπάλους της και ξεκινά
   το παιχνίδι με τους πόντους που
   αναλογούν στον αέρα της. Η σειρά ισχύος
   των συνδυασμών στον αέρα είναι:

                            Αέρας    Πόντοι
                         Τέσσερις 200
                         βαλέδες
                         Τέσσερα   150
                         εννιάρια
                         Τέσσερις 100
                         άσοι
                         Τέσσερα   100
                         δεκάρια
                         Τέσσερις 100
                         ρηγάδες
                         Τέσσερις 100
                         ντάμες
                         Μία           100
                         πέμπτη
                         Μία           50
                         τετάρτη
                         Μία           20
                         τρίτη

     * Αν παίκτες και των δύο ζευγαριών
       διαθέτουν αέρα, μετρά μόνο ο αέρας του
       ζεύγους του παίκτη με τον ισχυρότερο
       συνδυασμό.
     * Στην περίπτωση που ο καλύτερος
       συνδυασμός δύο αντιπάλων είναι ίδιας
       κατηγορίας (πχ έχουν από μια Τετάρτη),
       υπερισχύει ο συνδυασμός με τα
       ισχυρότερα φύλλα. Πχ η J♥,10♥,9♥,8♥
       («Τετάρτη στο βαλέ») είναι κατώτερη
       από την A♦,K♦,Q♦,J♦ («Τετάρτη στον
       άσο»).
     * Στην περίπτωση που οι
       τρίτες/τετάρτες/πέμπτες καταλήγουν
       στο ίδιο φύλλο, μετράει αυτή που είναι
       στα κόζια.
     * Αν καμία από τις δύο δεν είναι στα
       κόζια, οι τετάρτες στέκουν και δεν
       μετρά καμία.
     * Η σπάνια περίπτωση έκτης ή εβδόμης (6 ή
       7 φύλλα στη σειρά) είναι ισχυρότερη από
       την πέμπτη ή την έκτη αντίστοιχα, αλλά
       συνεχίζει να μετράει 100 πόντους.

 Παράδειγμα 1:
 Οι δύο παίχτες της ομάδας Α έχουν δύο τρίτες (9,8,7 μπαστούνι & K,Q,J σπαθί) οι οποίες είναι και οι δύο μικρότερες από τη μια τρίτη
 που έχουν οι παίχτες της ομάδας Β (A,K,Q κούπα). Μετράει μόνο η τρίτη της ομάδας Β, δηλαδή η ομάδα Β θα ξεκινήσει με 20 πόντους.

 Παράδειγμα 2:
 Οι δύο παίχτες της ομάδας Α έχουν Τρίτη και Τετάρτη (9,8,7 μπαστούνι & K,Q,J,10 σπαθί) και οι παίχτες της ομάδας Β Τρίτη
 (A,K,Q κούπα). Μετράει μόνο ο αέρας της ομάδας Α, δηλαδή η ομάδα Α θα ξεκινήσει με μπόνους 50+20=70 πόντους.

  [Επεξεργασία] Μπουρλότ

   Ένα ειδικό είδος αέρα, είναι το μπουρλότ.
   Όταν ένας παίχτης έχει ρήγα (Κ) και ντάμα
   (Q) στα κόζια, τότε την στιγμή που παίζει
   το πρώτο από τα δύο αυτά φύλλα κατά τη
   διάρκεια της εκτέλεσης φωνάζει
   «μπουρλότ» και η ομάδα του παίρνει 20
   πόντους. Οι πόντοι αυτοί δε χάνονται (δεν
   επηρεάζονται δηλαδή) από τον αέρα που
   μπορεί να έχει η αντίπαλη ομάδα.
   Επηρρεάζονται μόνο στην περίπτωση που
   έχει μπει βίδα όπου ο νικητής παίρνει
   όλους τους πόντους.

 Ο συνδυασμός μπουρλοτ (Κ-Q στα κόζια) δεν θα πρέπει να συγχέεται με το χαρτοπαίγνιο μπουρλότ, που αποτελεί πρόγονο της βίδας.

  [Επεξεργασία] Καταμέτρηση πόντων

   Στο τέλος του γύρου της εκτέλεσης κάθε
   ομάδα μετρά τους πόντους των φύλλων της
   +10 πόντους για την πατινή. Το άθροισμα
   πρέπει να είναι 162. Οι πόντοι κάθε ομάδας
   στρογγυλοποιούνται όταν καταλήγουν σε
   1-5 στην κατώτερη δεκάδα ενώ όταν
   καταλήγουν σε 7-9 στην ανώτερη δεκάδα.

 Σημαντική παρατήρηση: πρώτα αποφασίζουμε αν οι πόντοι που μάζεψαν οι αγοραστές φτάνουν για να βγει η αγορά, και μετά γίνεται η
 στρογγυλοποίηση!

   Στην περίπτωση που ο αριθμός των πόντων
   των ομάδων καταλήγουν σε 6 (πχ η ομάδα Α
   έχει μαζέψει 146 πόντους και η ομάδα Β 16
   πόντους), τότε η στρογγυλοποίηση θα
   γίνει υπέρ της ομάδας που έχει στις
   μπάζες της το βαλέ (J) στα κόζια (που είναι
   το ισχυρότερο φύλλο στο παιχνίδι). Το
   άθροισμα είναι τελικά πάντα 160 (λόγω της
   στρογγυλοποίησης). Στους πόντους αυτούς
   προστίθεται ο αέρας (0 - 550 πόντοι) και το
   μπουρλότ (20 πόντοι).

[Επεξεργασία] Η αγορά

   Η αγορά είναι η πρώτη φάση του
   παιχνιδιού μετά το μοίρασμα. Κάθε
   παίκτης με τη σειρά του (με πρώτο αυτόν
   που κάθεται στα αριστερά αυτού που
   μοίρασε) έχει δικαίωμα:

    1. να ανοίξει αγορά, δηλαδή να προβλέψει
       τους πόντους που θα πάρει η ομάδα του
       αν κόζια γίνουν τα φύλλα κάποιου
       συγκεκριμένου χρώματος. Αυτό το κάνει
       δηλώνοντας τους πόντους που προβλέπει
       να πάρει κατ’ ελάχιστο, καθώς και το
       χρώμα των ατού που προτείνει. Η δήλωση
       θα πρέπει να είναι πολλαπλάσιο του 10
       με ελάχιστο τους 80 πόντους.
    2. να ανεβάσει την αγορά δηλώνοντας
       μεγαλύτερη αγορά (σε πόντους) από την
       προηγούμενη δηλωμένη. Δηλώνει πόντους
       (πολλαπλάσιο του 10) και χρώμα.
    3. να πάει πάσο
    4. να βάλει βίδα (ή να βάλει κόντρα βίδα ή
       τρίτη βίδα ή τέταρτη βίδα αν έχει ήδη
       μπει βίδα ή κόντρα βίδα ή τρίτη βίδα
       αντίστοιχα).

 Πχ Δήλωση «90 τα καρά» σημαίνει πως αγοράζει καρά στους 90 πόντους. Δηλαδή στοιχηματίζει πως η ομάδα του θα βγάλει αγορά,
 δηλαδή θα συγκεντρώσει τουλάχιστο 90 πόντους αν εκτελέσει με κόζια τα καρά. Ο επόμενος παίκτης, ο Γ μπορεί να αυξήσει την αγορά
 (πχ «100 οι κούπες»), να πάει πάσο ή να βάλει βίδα. Το  πάσο δεν είναι δεσμευτικό, δηλαδή στον επόμενο γύρο (αν υπάρξει) μπορεί ο
 παίκτης να ανεβάσει την αγορά. Αν ακουστούν τρία συνεχόμενα πάσο όμως, η αγορά κατοχυρώνεται στον τελευταίο πλειοδότη.

   Το ζευγάρι που παίρνει την αγορά
   (πλειοδοτεί) αναλαμβάνει δύο
   υποχρεώσεις:

    1. να μαζέψει τουλάχιστο τους πόντους
       της τελευταίας του δήλωσης με κόζια
       στο χρώμα της τελευταίας του δήλωσης
       (έχοντας προσθέσει και τον αέρα τους ή
       και πιθανό μπουρλότ)
    2. να βγάλει περισσότερους πόντους από
       τους αντιπάλους^[3].

   Αν δεν καταφέρει να συγκεντρώσει
   τουλάχιστο τους δηλωθέντες πόντους ή
   δεν πάρει περισσότερους πόντους από το
   αντίπαλο ζευγάρι, τότε η αγορά μπαίνει
   μέσα, δηλαδή η ομάδα του δεν παίρνει
   πόντους και οι αντίπαλοι παίρνουν όλους
   τους πόντους (βλ. βαθμολογία).

   Αν έχει μπει βίδα, τότε οι επιλογές των
   επόμενων παικτών περιορίζονται στον
   αμέσως επόμενο βαθμό βίδας (βίδα, κόντρα
   βίδα, τρίτη βίδα, τέταρτη βίδα) και του
   πάσο.

   Η αγορά ολοκληρώνεται όταν ακουστούν
   τρία συνεχόμενα πάσο.

             Παράδειγμα αγοράς: (ζεύγη Α-Γ
                            εναντίον Β-Δ)
               Α         Β               Γ               Δ
            πάσο πάσο     90 τα              110 τα
                                  μπαστούνια καρά
            πάσο 120 οι     130 τα             140 οι
                     κούπες μπαστούνια κούπες
            πάσο πάσο     πάσο             -



   Η αγορά έκλεισε στους 140 πόντους με κόζια
   τις κούπες για τους Β-Δ.

  [Επεξεργασία] Η βίδα

   Στην τελευταία αγορά που έχει δηλωθεί,
   οι αντίπαλοι (στη σειρά τους) μπορούν να
   βάλουν βίδα. Αυτό σημαίνει πως
   διπλασιάζονται οι πόντοι για τους
   οποίους παίζουν οι παίκτες και -αν
   κάποιος από τους αγοραστές δεν
   κοντράρει (πει "κόντρα βίδα") ξεκινά
   άμεσα η εκτέλεση. Μπορεί να μπει τρίτη
   και τέταρτη βίδα εναλλάξ από τις ομάδες,
   διπλασιάζοντας κάθε φορά το στοίχημα.

   Στο προηγούμενο παράδειγμα, ο Δ (ή ο Β, αν
   οι Δ και Α πάνε πάσο) μετά την δήλωση τού
   Γ: «90 τα μπαστούνια» μπορεί να πει βίδα.
   Αν δεν μπει "κόντρα βίδα", ξεκινά η
   εκτέλεση. Αν οι αγοραστές βγάλουν την
   αγορά, θα πάρουν 2 Χ 90 (διπλό στοίχημα) + 160
   (όλοι οι πόντοι της τράπουλας) + τον αέρα.

  [Επεξεργασία] Η βαθμολογία

    1. Σε περίπτωση που οι αγοραστές βγάλουν
       την αγορά

         1. Οι αγοραστές παίρνουν:

               * τους πόντους που δήλωσαν κατά
                 την αγορά
               * τους πόντους που έβγαλαν κατά
                 την εκτέλεση
               * τον αέρα τους

         2. Οι αντίπαλοι παίρνουν τους πόντους
            που έβγαλαν κατά την εκτέλεση και
            τον αέρα τους.

    2. Σε περίπτωση που οι αγοραστές δεν
       βγάλουν την αγορά (μπούνε μέσα)

         1. Οι αγοραστές δεν παίρνουν κανένα
            πόντο.
         2. Οι αντίπαλοι παίρνουν τους πόντους
            που δηλώθηκαν κατά την αγορά, όλους
            τους πόντους της εκτέλεσης (160) και
            όλο τον αέρα που πιθανόν δηλώθηκε
            στο παιχνίδι.

    3. Σε περίπτωση βίδας

         1. Οι αγοραστές (αν βγάλουν την αγορά)
            ή οι αντίπαλοί τους (αν οι αγοραστές
            μπουν μέσα) παίρνουν:

               * τους πόντους που δήλωσαν κατά
                 την αγορά πολλαπλασιασμένους
                 επί 2 (για κόντρα βίδα επί 4, για
                 τρίτη βίδα επί 6, για τέταρτη βίδα
                 επί 8)
               * όλους τους πόντους της εκτέλεσης
                 (160)
               * τον αέρα που δηλώθηκε στο
                 παιχνίδι.

         2. Οι αντίπαλοι δεν παίρνουν τίποτε.

    4. Στην περίπτωση που μια ομάδα πάρει
       όλες τις (8) μπάζες, το παιχνίδι λέγεται
       πως πήγε καπό και οι νικητές παίρνουν
       250 αντί των 160 πόντων (συν τη δήλωση και
       τον αέρα). Στην σπάνια περίπτωση που η
       ομάδα που πήρε όλες τις μπάζες ήταν η
       αμυνόμενη και όχι οι αγοραστές, το
       παιχνίδι λέμε ότι πήγε ανάποδο καπό.

   Όποια ομάδα ξεπεράσει τους 3550 πόντους
   παίρνει μια νίκη. Το παιχνίδι συνήθως
   παίζεται στις 2 νίκες.

  [Επεξεργασία] Σύστημα αγοράς

   Στη βίδα (όπως και στο μπριτζ) υπάρχουν
   κάποιοι άγραφοι κανόνες (σύστημα)
   ανοίγματος αγορών, ώστε μέσα από την
   διαδικασία της αγοράς να μπορούν να
   συνεννοούνται οι συμπαίκτες και να
   φτάνουν στη καλύτερη αγορά.

   Μια γενική αρχή είναι πως όσο πιο χαμηλά
   μείνει μια αγορά, τόσο πιο εύκολα
   βγαίνει.

 Αν δηλαδή έχετε μια αγορά στα 100 (δηλαδή ποιότητα φύλλων εσάς και του συμπαίκτη σας που μπορούν να συγκεντρώσουν 100 πόντους)
 και 50 πόντους αέρα, τότε κατά την διάρκεια της αγοράς μπορείτε να φτάσετε μέχρι τους 150 πόντους. Αν όμως οι αντίπαλοί σας
 σταματήσουν στους 110 πόντους μπορείτε να πάρετε την αγορά πλειοδοτώντας στους 120 πόντους. Δεν χρειάζεται να ριψοκινδυνέψετε
 δηλώνοντας 150. Το κέρδος σας θα είναι 30 πόντοι (150 η δήλωση + 100 κερδισμενοι πόντοι + 50 αέρας = 300 π. έναντι
 120+100+50 = 320 π.) ριψοκινδυνεύοντας να χάσετε 360 πόντους (150 η δήλωση + 160 όλοι οι πόντοι του παιχνιδιού + 50 αέρας).

    [Επεξεργασία] Άνοιγμα

   Ξεκινώντας το παιχνίδι παρατηρήστε το
   χέρι σας (τα 8 φύλλα που σας μοιράστηκαν).
   Αν σε κάποιο χρώμα έχετε τουλάχιστο
   τριφυλλία (τρία φύλλα) με J ή 9 (ένα εκ των
   δύο μεγαλύτερων κοζίων) και έναν
   τουλάχιστο εξώφυλλο (δηλ. σε χρώμα εκτός
   του προηγούμενου) άσο, ανοίγετε (δηλ.
   γίνεστε ο πρώτος που πλειοδοτεί) μονή
   αγορά στο τρίφυλλο χρώμα.

 Δηλαδή δηλώνετε «80 (πχ) τα καρά» αν είστε ο πρώτος που ανοίγει αγορά ή προσθέτετε 10 πόντους στην τρέχουσα αγορά. Αν δηλαδή ο
 πρώτος παίκτης άνοιξε «90 τα μπαστούνια» εσείς πρέπει να ανεβείτε 10 πόντους δηλώνοντας «100 τα καρά».

   Αμέσως ο συμπαίκτης σας καταλαβαίνει
   πως έχετε τουλάχιστο τριφυλλία στα καρά
   με ένα από τα δύο μεγάλα κόζια και έναν
   εξώφυλλο άσο (τον μπαστούνι, ή τον κούπα,
   ή τον σπαθί). Αυτές είναι οι ελάχιστες
   απαιτήσεις για να ανοίξετε αγορά και
   είναι η πιο συνηθισμένη περίπτωση.

   Αν έχετε τουλάχιστο τριφυλλία (τρία
   φύλλα) με J και 9 (τα δύο μεγαλύτερα ατού)
   και έναν τουλάχιστο εξώφυλλο άσο,
   ανοίγετε ζυγή αγορά. Δηλαδή δηλώνετε «90
   τα σπαθιά/τα καρά/οι κούπες/τα
   μπαστούνια» αν είστε ο πρώτος που
   ανοίγει αγορά ή προσθέτετε 20 πόντους
   στην τρέχουσα αγορά.

 Αν δηλαδή ο πρώτος παίκτης άνοιξε «90 τα μπαστούνια» εσείς πρέπει να ανεβείτε 20 πόντους δηλώνοντας «110» και το χρώμα σας.

   Γενικά οι κανόνες για τις δηλώσεις του
   ανοίγοντος φαίνονται στον Πίνακα 1.

                      ΠΙΝΑΚΑΣ 1: ΔΗΛΩΣΕΙΣ
                             ΑΝΟΙΓΟΝΤΟΣ
                ΚΟΖΙΑ    ΕΞΩΦΥΛΛΟΙ   ΑΝΟΙΓΜΑ
                                  ΑΣΣΟΙ
              3+ με J ή 9 1+                    +10
              3+ με J      1+                    +20
              και 9
              3+ με J
              και 9       1+                    +30
              και Α



    [Επεξεργασία] Απάντηση

      [Επεξεργασία] Απάντηση σε μονή αγορά

   Ο συμπαίκτης σας τώρα, πρέπει αν έχει
   τουλάχιστο δύο κόζια, εκ των οποίων το
   ένα ο J ή το 9 που σας λείπει, να ανεβάσει
   την προσφορά σας κατά 10. Αν εκτός αυτών
   έχει και εξώφυλλους άσους, προσθέτει και
   10 πόντους για καθένα.

 Πχ Έστω ότι έχετε ανοίξει με την αγορά "80 τα καρά" δείχνοντας τουλάχιστον τρίφυλλο καρό με J ή 9, κι ένα εξώφυλλο άσο.
 Με [9,10,Κ♦, Α,10,Q♠, K,7♣, 9,7♥] o συμπαίκτης σας σας δίνει 20 πόντους (αυξάνει 20 πόντους την τελευταία προσφορά).
 Δίνει 10 πόντους για το τρίφυλλο 9 καρό και 10 πόντους για τον εξώφυλλο άσο μπαστούνι.
 Αν η αγορά είχε μείνει στο «100 τα καρά», τώρα δηλώνει «120 τα καρά».
 Αν ο τρίτος παίκτης είχε ανεβάσει σε «110 τα μπαστούνια», τώρα πρέπει να πει «130 τα καρά».

           ΠΙΝΑΚΑΣ 2: ΑΠΑΝΤΗΣΕΙΣ ΣΥΜΠΑΙΚΤΗ
                ΜΕΤΑ ΑΠΟ ΜΟΝΟ ΑΝΟΙΓΜΑ ΤΟΥ
                              ΣΥΜΠΑΙΚΤΗ
        ΚΟΖΙΑ ΕΞΩΦΥΛΛΟΙ       1η              2η
                       ΑΣΣΟΙ     ΑΠΑΝΤΗΣΗ ΑΠΑΝΤΗΣΗ
        0+
        χωρίς 0                  πάσο         πάσο
        J ή 9
        2+
        χωρίς 1                  πάσο         +10
        J ή 9
        2+
        χωρίς 2                  πάσο         +20
        J ή 9
        2+ με J  0                  +10              πάσο
        ή 9
        2+ με J  1                  +20              πάσο^[4]
        ή 9
        2+ με J  2                  +30              πάσο^[4]
        ή 9




 Θα παρατηρήσετε πως στον πίνακα 2 δεν συμπεριλαμβάνονται περιπτώσεις όπως:
 «απαντώ αλλά δεν έχω J ή 9. Έχω όμως 4 ατού και 2 εξώφυλλους άσους. Δεν είναι κρίμα να πω πάσο ρισκάροντας να χάσουμε την
 αγορά;».
 Φυσικά και είναι κρίμα. Αν η αγορά είναι προς το παρόν σε εσάς, πείτε πάσο και θα έχετε την ευκαιρία να ξαναμιλήσετε αν
 χρειαστεί. Αν όχι, μπορείτε να δώσετε στον ανοίξαντα 10 πόντους, ίσα-ίσα για να μην παραπλανηθεί πολύ αλλά και να μην χάσετε
 την αγορά.

   Σε κάθε περίπτωση, αντί για πάσο
   μπορείτε να δηλώσετε ένα νέο χρώμα,
   λαμβάνοντας υπόψη τις δεσμεύσεις του
   ανοίγοντος.

      [Επεξεργασία] Απάντηση σε ζυγή αγορά

   Με δύο φύλλα στο χρώμα του συμπαίκτη
   μπορείτε να βοηθήσετε προσθέτοντας 10
   πόντους για κάθε εξώφυλλο άσο σας.

   --------------------------------------------------------------------------

   Στην περίπτωση που κρατάτε στα χέρια σας
   αέρα της τάξεως των 50+ πόντων, μπορείτε
   να ανεβάσετε την αγορά κατά 40 πόντους
   τουλάχιστο, ώστε ο συμπαίκτης σας να μην
   πάρει λάθος πληροφορία (δεν μπορεί να
   δίνεται J ή 9 στα κόζια και τρεις
   εξώφυλλους άσους, αφού -θεωρητικά- τον
   ένα από τους τρεις τον έχει ο συμπαίκτης
   σας!) Το τελικό ύψος που μπορεί να φτάσει
   μία αγορά καθορίζεται και από άλλους
   παράγοντες όπως ποιος παίζει πρώτος, σε
   ποιο ύψος θεωρείτε ότι θα φτάσουν οι
   αντίπαλοι κλπ.

[Επεξεργασία] Παραλλαγές

     * Η πιο διάσημη παραλαγή είναι η ανοιχτή
       βίδα. Στην ανοιχτή βίδα οι παίκτες
       μοιράζονται από 7 (αντί 8) φύλλα και τα
       τέσσερα φύλλα που περισσεύουν
       ανοίγονται στη μέση του τραπεζιού. O
       παίκτης που πήρε την αγορά, παίρνει τα
       4 ανοιχτά φύλλα στα χέρια του. Από τα 11
       φύλλα που έχει πλέον, διαλέγει 3 για να
       δώσει κλειστά από ένα σε αντιπάλους
       και συμπαίκτη. Το παιχνίδι
       συνεχίζεται από εκεί σαν κανονική
       βίδα, με τη δήλωση του αέρα και την
       εκτέλεση.

     * Στην Κύπρο, όπου το παιχνίδι
       ονομάζεται Πιλόττα, ο αέρας πρέπει να
       δηλωθεί (προφορικά) πριν ρίξει ο
       παίκτης το πρώτο χαρτί, και να δειχτεί
       σε όλους πριν ρίξει το δεύτερο του
       χαρτί στο παιχνίδι. Αν κάτι από τα δύο
       δε γίνει στο σωστό χρόνο, ο αέρας αυτός
       δε μετράει.^[5]

     * Μια ακόμη συχνή παραλλαγή λέει ότι οι
       αγοραστές δεν είναι υποχρεωτικό να
       βγάλουν συνολικά περισσότερους
       πόντους από τους αντιπάλους τους, αλλά
       αρκεί να βγάλουν τους πόντους που
       υποσχέθηκαν κατά την αγορά
       (υποχρεώσεις αγοράς: Νο 2).

[Επεξεργασία] Εξωτερικοί σύνδεσμοι

   http://www.phigita.net/~kksocal/wiki/1 Κυπριακή πιλόττα

   http://en.wikipedia.org/wiki/Pilotta Κυπριακή πιλόττα
   στην Wikipedia (Αγγλικά)

[Επεξεργασία] Γλωσσάρι

                            η μια από τις φάσεις του παιχνιδιού όπου
Αγορά                  αποφασίζεται το χρώμα των κοζίων και το
                            ύψος του στοιχήματος
Αέρας                  οι συνδυασμοί που προσδίδουν επιπλέον
                            πόντους σε ένα ζευγάρι
                            κάνω την πρώτη δήλωση στη φάση της
Ανοίγω                αγοράς, είτε ως πρώτος παίκτης, είτε
                            ύστερα από συνεχή πάσο
                            1. (η αγορά) οι αγοραστές ικανοποιούν την
Βγαίνει              υπόσχεση της τελικής τους δήλωσης:
                            φτάσαμε στα 150 και τα βγάλαμε με την ψυχή
                            στο στόμα, 2. (αντίθ.) Μπαίνει μέσα
                            παίζω το πρώτο φύλλο της πρώτης μπάζας
Βγαίνω                (κάθομαι δεξιά του παίκτη που μοίρασε):
                            βγήκα τον άσο σπαθί
Βίδα                    1. το όνομα του παιχνιδιού, 2. Δήλωση κατά
                            τη φάση της αγοράς
Εξώφυλλο            (το) σε χρώμα εκτός του χρώματος των
                            κοζίων
                            (αγορά) Η αγορά που ανεβάζει 20 πόντους
Ζυγή                    την προηγούμενη ή η αγορά 90 στην αρχή του
                            παιχνιδιού
                            1. το παιχνίδι στο οποίο η μία ομάδα πήρε
                            και τις οχτώ μπάζες: με την αγορά στα 270,
Καπό                    τους πήγαμε καπό αλλά δεν πέρασε η τρίτη
                            μας!, 2. ανάποδο καπό το παιχνίδι στο
                            οποίο οι αντίπαλοι των αγοραστών πήραν
                            και τις οχτώ μπάζες
                            δηλώνω το επόμενο στάδιο βίδας (στη φάση
Κοντράρω            της αγοράς): μας έβαλαν βίδα στα 90, είχα
                            τρίτη-μπουρλότ και κόντραρα
                            τα ατού, τα φύλλα του ισχυρότερου
Κόζια                  χρώματος, όπως αυτό καθορίστηκε από τη
                            φάση της αγοράς
                            (είδος αέρα) ο συνδυασμός τεσσάρων
Καρέ                    βαλέδων,εννιαριών,άσων,δεκαριών,ρηγάδων
                            ή νταμών (J,9,A,10,K,Q)
Λιμά                    τα μικρά και άποντα φύλλα (7,8,9) στα
                            εξώφυλλα χρώματα
                            (δύο τρίτες/τετάρτες/πέμπτες) όταν οι
                            ανώτεροι συνδυασμοί αέρα των ζευγαριών
Στέκουν              είναι ισάξιοι και δεν μετρούν στο
                            παιχνίδι: είχε τρίτη στο ρήγα στα καρά κι
                            εγώ στις κούπες οπότε έστεκαν
                            1.(μπαίνω) οι αγοραστές δεν καταφέρνουν
                            να ικανοποιήσουν την υπόσχεση της
Μέσα                    τελικής τους δήλωσης: μας πήρανε την
                            πατινή και μπήκαμε μέσα 2.(αντίθ.) Βγάζω
                            την αγορά
                            (αγορά) Η αγορά που ανεβάζει 10 πόντους
Μονή                    την προηγούμενη ή η αγορά 80 στην αρχή του
                            παιχνιδιού
Μπουρλότ            (είδος αέρα) ο συνδυασμός K,Q στα κόζια
                            ένας γύρος παιχνιδιού που περιλαμβάνει
Μπάζα                  το παίξιμο ενός φύλλου από κάθε παίκτη
                            και τη συγκομιδή τους από τον παίκτη με
                            το ισχυρότερο φύλλο
Ξεσκαρτάρω        παίζω (διώχνω) ένα φύλλο (όχι κόζι) που
                            δεν ακολουθεί το χρώμα
                            δήλωση στη φάση της αγοράς με την οποία
Πάσο                    παραδίδεις τη σειρά στον επόμενο παίκτη
                            για να μιλήσει
Πατινή                η όγδοη και τελευταία μπάζα
                            (είδος αέρα) ο συνδυασμός πέντε
Πέμπτη                συνεχόμενων φύλλων (στη σειρά ΑΚQJ10987) στο
                            ίδιο χρώμα
                            τρόπος παιξίματος (στη φάση της
Σινιάλο              εκτέλεσης) που μεταδίδει πληροφορία στο
                            συμπαίκτη
                            (είδος αέρα) ο συνδυασμός τεσσάρων
Τετάρτη              συνεχόμενων φύλλων (στη σειρά ΑΚQJ10987) στο
                            ίδιο χρώμα
                            (ένα χρώμα) παίζω συνεχόμενες
Τραβάω                κερδισμένες μπάζες σε ένα χρώμα: η
                            καλύτερη αρχή είναι να τραβάς τα κόζια
                            (είδος αέρα) ο συνδυασμός τριών
Τρίτη                  συνεχόμενων φύλλων (στη σειρά ΑΚQJ10987) στο
                            ίδιο χρώμα
Τρίτη-μπουρλότ (είδος αέρα) ο συνδυασμός ΑΚQ ή ΚQJ στα
                            κόζια
                            αριθμός τριών (τεσσάρων για τετραφυλλία,
                            πέντε για πενταφυλλία, κ.ο.κ.) φύλλων στο
Τριφυλλία          ίδιο χρώμα στο αρχικό χέρι ενός παίκτη:
                            είχα τριφυλλία στα καρά και τετράφυλλο
                            βαλέ στα κόζια
                            παίζω κόζι σε μπάζα που δεν ξεκίνησε με
Τσακίζω              κόζι (επειδή δεν έχω φύλλο του χρώματος
                            για να ακολουθήσω)
Φορτώνω              παίζω ένα φύλλο με αξία πόντων σε μία
                            μπάζα που κερδίζει ο συμπαίκτης μου
Χρώμα                  κάθε ένα από τα 4 υποσύνολα της τράπουλας
                            (σπαθιά, καρά, κούπες, μπαστούνια)

[Επεξεργασία] Υποσημειώσεις - Παραπομπές

    1. ↑ Για λόγους κατανόησης των κανόνων
       από τον αρχάριο, τα τμήματα της
       παραπάνω διαδικασίας δεν αναφέρονται
       σε αυτό το άρθρο με την παραπάνω σειρά.
    2. ↑ Η αντίστοιχη τακτική στο μπριτζ
       ονομάζεται "ανάποδη άμυνα".
    3. ↑ Σε μιά συχνή παραλλαγή του
       παιχνιδιού, ο κανόνας αυτός δεν
       υπάρχει (βλ. Παραλλαγές)
    4. ↑ ^4,0 ^4,1 Σε συναγωνιστική αγορά ή στην
       περίπτωση που ο συμπαίκτης σας
       συνεχίζει (ανεβάζει) αβίαστα την
       αγορά, μπορείτε αντί για πάσο να
       "δώσετε" 10 πόντους για κάθε δεκάρι στο
       χρώμα εξώφυλλου άσου σας.
    5. ↑ Σχόλιο στο
       http://zpiderland.blogspot.com/2005/06/blog-post_111955767475819662.html

   Ανακτήθηκε από
   "http://el.wikipedia.org/wiki/%CE%92%CE%AF%CE%B4%CE%B1_(%CF%80%CE%B1%CE%B9%CF%87%CE%BD%CE%AF%CE%B4%CE%B9)"
   Κατηγορίες: Παιχνίδια | Χαρτοπαίγνια

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

     * Τελευταία τροποποίηση 13:33, 3
       Σεπτεμβρίου 2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
