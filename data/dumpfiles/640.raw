   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

 Απεργιακές κινητοποιήσεις στην Ελλάδα την
                            άνοιξη του 2010

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Κατά την διάρκεια της άνοιξης του 2010, η
   Ελλάδα συνταράχτηκε από μεγάλες
   απεργιακές κινητοποιήσεις που
   προκλήθηκαν από τα σκληρά οικονομικά
   μέτρα που εξήγγειλε η κυβέρνηση ως
   αποτέλεσμα της μεγαλύτερης οικονομικής
   κρίσης της πρόσφατης ελληνικής
   ιστορίας. Η κυβέρνηση αναγκάστηκε να
   εξαγγείλει δύο πακέτα νέων οικονομικών
   μέτρων σε διάστημα δύο μόλις μηνών,
   καθώς το πρώτο πακέτο δεν κατάφερε να
   ανακόψει την πτωτική πορεία της Ελλάδας
   στις διεθνείς αγορές. Η σειρά των μέτρων
   προκάλεσε κύμα αντιδράσεων οι οποίες
   κορυφώθηκαν με την μεγάλη απεργία της
   5ης Μαΐου που συνοδεύτηκε από την
   μεγαλύτερη διαδήλωση της
   μεταπολιτευτικής ιστορίας της χώρας.

   Πίνακας περιεχομένων

     * 1 Το χρονικό των οικονομικών μέτρων

          * 1.1 Πρώτη σειρά μέτρων
          * 1.2 Δεύτερη σειρά μέτρων

     * 2 Οι αντιδράσεις

          * 2.1 Οι διαδηλώσεις της 5ης Μαρτίου
          * 2.2 Οι εκδηλώσεις της Πρωτομαγιάς
          * 2.3 Η μεγάλη απεργία της 5ης Μαΐου

     * 3 Παραπομπές
     * 4 Δείτε επίσης
     * 5 Εξωτερικός σύνδεσμος

[Επεξεργασία] Το χρονικό των οικονομικών
μέτρων

  [Επεξεργασία] Πρώτη σειρά μέτρων

   Η κυβέρνηση Παπανδρέου προσπαθώντας να
   ανακόψει την συνεχιζόμενη πτωτική
   πορεία της Ελλάδας στις διεθνείς αγορές
   προχώρησε στην πρώτη εξαγγελία μέτρων
   στις 3 Μαρτίου του 2010. Τα οικονομικά
   μέτρα που λήφθηκαν ήταν^[1]:

     * Μείωση 30% στα δώρα Χριστουγέννων,
       Πάσχα, αδείας
     * Μείωση 12% σε όλα τα επιδόματα του
       Δημοσίου
     * Μείωση 7% στις αποδοχές υπαλλήλων ΔΕΚΟ,
       ΟΤΑ, ΝΠΙΔ
     * Αύξηση ΦΠΑ από 4,5 στο 5%, από 9 στο 10%, από
       19 στο 21%
     * Αύξηση 15% στον φόρο της βενζίνης
     * Επιβολή επιπλέον 10% έως 30% στους (ήδη
       υπάρχοντες) φόρους εισαγωγής επί της
       αξίας των περισσότερων εισαγόμενων
       αυτοκινήτων.
     * Επαναφορά τεκμηρίων διαβίωσης σε όλα
       τα αυτοκίνητα, ακόμα και τα μικρότερου
       κυβισμού και επέκταση των τεκμηρίων
       διαβίωσης σε όλα τα ακίνητα, ακόμα και
       τα μικρότερα.

  [Επεξεργασία] Δεύτερη σειρά μέτρων

   Η Ελλάδα δεν κατάφερε να βελτιώσει την
   θέση της στις διεθνείς αγορές παρά την
   λήψη των μέτρων με αποτέλεσμα ενάμιση
   μήνα μετά να προσφύγει στην βοήθεια του
   διεθνούς νομισματικού ταμείου και της
   Ευρωπαϊκής Ένωσης που συγκρότησαν από
   κοινού μηχανισμό βοήθειας για την
   Ελλάδα. H ανακοίνωση της προσφυγής στον
   μηχανισμό στήριξης έγινε στις 23
   Απριλίου από τον πρωθυπουργό ο οποίος
   βρισκόταν εκείνη την ημέρα στο
   Καστελόριζο^[2]. Ο μηχανισμός στήριξης
   επέβαλε στην Ελλάδα λήψη νέων μέτρων τα
   οποία ανακοινώθηκαν από τον πρωθυπουργό
   την Κυριακή 2 Μαΐου και προέβλεπαν:

     * Αντικατάσταση του 13ου και 14ου μισθού
       των δημοσίων υπαλλήλων με επίδομα 500
       Ευρώ σε όλους όσους έχουν αποδοχές
       μέχρι 3.000 Ευρώ και πλήρης κατάργησή
       των δύο μισθών για μεγαλύτερες
       αποδοχές
     * Αντικατάσταση 13ης και 14ης σύνταξης με
       επίδομα 800 Ευρώ για συντάξεις ως 2500
       Ευρώ.
     * Γίνεται περαιτέρω περικοπή
       επιδομάτων 8% στα επιδόματα των
       δημοσίων υπαλλήλων και 3% στους
       υπαλλήλους των ΔΕΚΟ όπου δεν υπάρχουν
       επιδόματα.
     * Αύξηση του συντελεστή ΦΠΑ από 21% σε 23%
       και από 10% σε 11%.
     * Αύξηση στον ειδικό φόρο κατανάλωσης
       σε καύσιμα, τσιγάρα και ποτά κατά 10%
     * Αύξηση στις αντικειμενικές τιμές
       ακινήτων
     * Πρόσθεση ενός επιπλέον 10% στους φόρους
       εισαγωγής επί της αξίας των
       εισαγόμενων αυτοκινήτων.

   Επίσης, το νομοσχέδιο προέβλεπε αλλαγές
   στα εργασιακά με αύξηση του ορίου
   απολύσεων και μείωση του κατώτατου
   μισθού. Επιπλέον, στο ασφαλιστικό
   προέβλεπε αύξηση στα όρια ηλικίας
   συνταξιοδότησης των γυναικών στον
   δημόσιο τομέα στα 65 χρόνια έως το τέλος
   του 2013 με έναρξη το 2011.^[3]^[4]^[5]

[Επεξεργασία] Οι αντιδράσεις

   Μετά την ανακοίνωση των πρώτων μέτρων
   ξέσπασαν μεγάλες αντιδράσεις και
   διοργανώθηκαν διαδηλώσεις. Σε διαδήλωση
   στις 5 Μαρτίου στην Αθήνα, χτυπήθηκε από
   τις αστυνομικές δυνάμεις ο αγωνιστής
   της αριστεράς και αντιστασιακός Μανώλης
   Γλέζος^[6]. Στις 11 Μαρτίου κηρύχθηκε
   πανελλαδική απεργία και διοργανώθηκαν
   μεγάλες πορείες σε όλες τις πόλεις της
   Ελλάδας. Μεγάλη Πανελλαδική απεργία
   κηρύχθηκε επίσης την Πέμπτη 29 Απριλίου.
   Οι εκδηλώσεις της πρωτομαγιάς ήταν οι
   πιο μαζικές των τελευταίων ετών με
   μεγάλη συγκέντρωση του Π.Α.Μ.Ε. στην
   πλατεία Συντάγματος και των υπολοίπων
   συνδικαλιστικών οργανώσεων στην
   πλατεία Κλαυθμώνος. Η πιο μαζική απεργία
   ήταν αυτή που κηρύχθηκε στις 5 Μαΐου και
   οδήγησε σε ογκώδες συλλαλητήριο στην
   Αθήνα και σε άλλες πόλεις της Ελλάδας
   που είχε τραγική κατάληξη με τρία θύματα
   που βρήκαν τον θάνατο μέσα στην τράπεζα
   της οδού Σταδίου όπου εργάζονταν.

  [Επεξεργασία] Οι διαδηλώσεις της 5ης
  Μαρτίου

   Τα πρώτα μέτρα που ανακοίνωσε η
   Κυβέρνηση, στις 3 Μαρτίου, έφεραν την
   αντίδραση του κόσμου, των
   συνδικαλιστικών οργανώσεων και των
   άλλων κομμάτων. Τα κόμματα της Αριστεράς
   κάλεσαν τον κόσμο σε κινητοποιήσεις^[7], η
   ΑΔΕΔΥ κάλεσε σε συλλαλητήριο στις 4
   Μαρτίου^[8], το Π.Α.Μ.Ε. σε γενική Απεργία
   για τις 5 Μαρτίου^[9],ενώ η ΓΣΕΕ
   προειδοποίησε για κινητοποιήσεις^[10] και
   προκήρυξε Πανελλαδική Στάση Εργασίας
   από το μεσημέρι μέχρι την λήξη της
   βάρδιας στις 5 Μαρτίου.

   Στις 5 Μαρτίου, πραγματοποιήθηκαν
   συγκεντρώσεις όπου πλήθος κόσμου έδωσε
   το παρόν. Η κινητοποιήσεις σημαδεύτηκαν
   από δύο γεγονότα με πρωταγωνιστές τον
   πρόεδρο της ΓΣΕΕ, Γιάννη Παναγόπουλο και
   τον αγωνιστή της Αριστεράς Μανώλη Γλέζο.
   Ο Παναγόπουλος, που βρισκόταν στην
   συγκέντρωση στην πλατεία Συντάγματος,
   δέχθηκε επίθεση από ομάδα διαδηλωτών,
   που του επιτέθηκαν με αυγά, τη στιγμή που
   ετοιμαζόταν να ξεκινήσει την ομιλία του,
   του τράβηξαν τα ρούχα και τον
   τραυμάτισαν ελαφρά. ^[11] Η ΓΣΕΕ
   κατηγόρησε για την επίθεση, την
   Κομμουνιστικής Οργάνωσης Ελλάδας (ΚΟΕ),
   η οποία αποτελεί συνιστώσα του ΣΥΡΙΖΑ. Ο
   τελευταίος, έκανε λόγο για συκοφαντία,
   ενώ η ΚΟΕ αρνήθηκε πως είχε σχέση με το
   περιστατικό.^[12]

   Λίγο αργότερα, άνδρες των ΜΑΤ
   χρησιμοποίησαν χημικά εναντίων ομάδας
   του ΣΥΡΙΖΑ, που ετοιμαζόταν να αναρτήσει
   πανό κοντά στο μνημείο του Αγνώστου
   Στρατιώτη. Ανάμεσα στους διαδηλωτές
   βρισκόταν και ο Μανώλης Γλέζος, ο οποίος
   δέχθηκε στο πρόσωπο τα χημικά, με
   αποτέλεσμα να αντιμετωπίσει
   αναπνευστικά προβλήματα και να
   λιποθυμήσει, και τελικά να μεταφερθεί
   στον Ευαγγελισμό.^[11]^[13] Το περιστατικό
   προκάλεσε την έντονη αντίδραση των
   κομμάτων.^[11] Αργότερα, συνδικαλιστές της
   Αστυνομίας επισκέφτηκαν τον Μανώλη
   Γλέζο στο νοσοκομείο, και του ζήτησαν
   συγγνώμη.^[12] Σημειώθηκαν ακόμα και
   διάφορα άλλα μικροεπεισόδια.^[11]

  [Επεξεργασία] Οι εκδηλώσεις της
  Πρωτομαγιάς

   [IMG]
   [IMG]
   Πρωτομαγιά - εικόνα σύλληψης.

   Την Πρωτομαγιά πραγματοποιήθηκαν
   διάφορες εκδηλώσεις στο κέντρο της
   Αθήνας, της Θεσσαλονίκης και άλλων
   μεγάλων πόλεων. Το κλίμα ήταν
   επηρεασμένο από τις οικονομικές
   εξελίξεις, ενώ διάφορα επεισόδια
   πραγματοποιήθηκαν στην Αθήνα ^[14] και στη
   Θεσσαλονίκη^[15], ανάμεσα τους και ο
   προπηλακισμός του πρώην προέδρου της
   Βουλής Απόστολου Κακλαμάνη,στην οδό
   Κοραή από ομάδα διαδηλωτών, που τον
   περικύκλωσαν και τον εξύβρισαν. ^[16] Η
   ΓΣΕΕ πραγματοποίησε στην Αθήνα
   εκδηλώσεις στην πλατεία Κλαυθμώνος^[17]
   ενώ το ΠΑΜΕ οργάνωσε στην Αθήνα πορεία
   από την πλατεία Συντάγματος προς την
   Αμερικανική Πρεσβεία^[18] Την επόμενη
   ημέρα, η Κυβέρνηση ανακοίνωσε τα μέτρα
   για την ένταξη στο πρόγραμμα στήριξης
   του Διεθνούς Νομισματικού Ταμείου και
   της Ευρωπαϊκής Ένωσης. Η ψήφισή τους θα
   γινόταν στις 6 Μαΐου, ενώ η ΓΣΕΕ, η ΑΔΕΔΥ
   και το ΠΑΜΕ είχαν ήδη ανακοινώσει
   Πανελλαδική Απεργία για την προηγούμενη
   μέρα, 5 Μαΐου.

  [Επεξεργασία] Η μεγάλη απεργία της 5ης
  Μαΐου

   Στις 5 Μαΐου κηρύχθηκε πανελλαδική
   απεργία κατά των νέων μέτρων λιτότητας
   και την εμπλοκή της Ελλάδας στο ΔΝΤ, στην
   οποία συμμετείχαν όλες οι μεγάλες
   συνδικαλιστικές οργανώσεις της χώρας
   και είχε πολύ μεγάλη συμμετοχή, με την
   ΓΣΕΕ να κρίνει, από πλευρά συμμετοχής,
   την απεργία ως απόλυτα επιτυχημένη^[19].
   Παράλληλα διοργανώθηκαν πορείες σε όλες
   τις μεγάλες πόλεις. Η πορεία της Αθήνας
   ήταν μία από τις μεγαλύτερες που έχει
   καταγραφεί στην Ελλάδα στην πρόσφατη
   ιστορία της, με τον αριθμό των
   διαδηλωτών να εκτιμάται μεταξύ 120.000 και
   150.000. Μεγάλη διαδήλωση έγινε στην
   Θεσσαλονίκη, όπου σημειώθηκε ένταση
   μεταξύ διαδηλωτών και αστυνομίας, ενώ
   ογκώδεις διαδηλώσεις πραγματοποιήθηκαν
   και σε άλλες πόλεις της Περιφέρειας, με
   χιλιάδες κόσμο να διαδηλώνει, ενώ
   διάφορα επεισόδια διαδραματίστηκαν με
   αντιεξουσιαστές.^[20]^[21]

   [IMG]
   [IMG]
   Εικόνα από την απεργιακή κινητοποίηση
   της 5ης Μαΐου 2010.

   Δυστυχώς όμως, η πορεία της Αθήνας
   σημαδεύτηκε από τον θάνατο τριών
   εργαζομένων, της Παρασκευής Ζούλια, 35
   ετών, της Αγγελικής Παπαθανασοπούλου
   (έγκυος στον 4ο μήνα), 32 ετών, και του
   Επαμεινώνδα Τσακάλη, 36 ετών. Οι τρεις
   αυτοί εργαζόμενοι βρήκαν τραγικό
   θάνατο, όταν τρία άτομα έσπασαν το τζάμι
   της εισόδου, πέταξαν μέσα μία μολότωφ
   και αμέσως μετά ένα μπουκάλι με βενζίνη
   μέσα στο κτίριο της τράπεζας Marfin Bank στην
   οδό Σταδίου, όπου εργάζονταν, με
   αποτέλεσμα να ξεσπάσει πυρκαγιά. ^[22] ^[23]
   Όπως διαπιστώθηκε, και οι τρεις δεν
   κατάφεραν να βγουν έξω εγκαίρως και
   πέθαναν από ασφυξία που προκλήθηκε από
   τις αναθυμιάσεις και τον πυκνό καπνό που
   είχε τυλίξει όλο το κτίριο.^[24]^[25] Το
   γεγονός έγινε πρώτο θέμα στα ξένα μέσα
   μαζικής ενημέρωσης.^[26] Όταν ο Ανδρέας
   Βγενόπουλος επισκέφτηκε την τράπεζα
   λίγες ώρες μετά τον εμπρησμό, δέχτηκε
   αποδοκιμασίες από το συγκεντρωμένο
   πλήθος. ^[27] ^[28]

   Την ίδια μέρα, η Ομοσπονδία
   Τραπεζοϋπαλληλικών Οργανώσεων Ελλάδος,
   κήρυξε 24ωρη απεργία για την επομένη
   (6-Μαΐου-2010) με αφορμή των τριών νεκρών
   της Marfin. Η ΟΤΟΕ σε ανακοίνωσή της,
   επέρριψε την ηθική ευθύνη για τον
   εμπρησμό στην «…ασκούμενη πολιτική,
   στην επιχειρησιακή στάση της αστυνομίας
   αλλά και στις διοικήσεις των
   τραπεζών…που εμποδίζουν τη συμμετοχή
   των εργαζομένων στις κινητοποιήσεις,
   ενώ με την ανευθυνότητά τους δεν
   λαμβάνουν εγκαίρως όλα τα απαραίτητα
   μέτρα ασφαλείας...» ^[29] καταλογίζοντας
   στην διοίκηση της τράπεζα ευθύνες για
   ελλιπή πυροπροστασία και για την
   παρουσία προσωπικού στο υποκατάστημα
   ενώ εξελισσόταν η διαδήλωση και
   γνωρίζοντας ότι οι τράπεζες αποτελούν
   συχνά στόχο επίθεσης.^[30] ^[31] Η διοίκηση
   της τράπεζας με ανακοίνωση - απάντηση
   κατηγόρησε την ΟΤΟΕ πως «...αφιέρωσε
   τρεις μόνον γραμμές εναντίον των
   απάνθρωπων δολοφόνων και όλο το
   υπόλοιπο κείμενο εναντίον της κακιάς
   εργοδοσίας για δήθεν έλλειψη μέτρων
   ασφαλείας...», ενώ καταδίκασε και αυτή τα
   γεγονότα. ^[32]

   Το πόρισμα που συνέταξε ο τεχνικός
   επιθεωρητής του Υπουργείου Εργασίας^[33]
   καταλογίζει στην τράπεζα παραλείψεις
   στα μέτρα πυρασφάλειας και στην
   εκπαίδευση του προσωπικού. Αναφέρεται
   πως η έξοδος κινδύνου ήταν κλειδωμένη
   και πως για να ανοίξει ήταν απαραίτητη η
   χρήση τηλεχειριστήριου, το οποίο
   βρισκόταν σε άλλο χώρο. Μία εργαζόμενη
   κατέθεσε πως είχε γίνει μία φορά
   επίδειξη χρήσης των πυροσβεστήρων, και
   μία άλλη πως είχαν διανεμηθεί στο
   προσωπικό ενημερωτικά φυλλάδια για
   θέματα πυροπροστασίας. Όλοι οι
   εργαζόμενοι κατέθεσαν πως δεν είχε
   γίνει ποτέ άσκηση εκκένωσης του κτιρίου.
   Επίσης το υποκατάστημα δεν διέθετε το
   απαιτούμενο από το νόμο πιστοποιητικό
   πυρασφάλειας.

   Την ίδια στιγμή, μπροστά από την Βουλή,
   ένα πλήθος διαδηλωτών επιχείρησε να
   εισβάλει στο κτήριο όπου διεξαγόταν
   συζήτηση για τα μέτρα, την ώρα που στο
   σημείο είχε φτάσει η ομάδα των
   διαδηλωτών του ΠΑΜΕ. Εντός της Βουλής, ο
   Λαϊκός Ορθόδοξος Συναγερμός κατηγόρησε
   το Κομμουνιστικό Κόμμα Ελλάδας πως αυτό
   κάλεσε τους διαδηλωτές να εισβάλουν
   στην Βουλή και να την κάψουν. Το ΚΚΕ
   κατήγγειλε μηχανισμούς προβοκάτσιας, με
   σκοπό την συκοφάντησή του, λέγοντας πως
   «...Ομάδα προβοκατόρων αρπάζοντας
   σημαίες του ΠΑΜΕ επιχείρησε με
   συνθήματα και ενέργειες να παρασύρει
   διαδηλωτές σε έκτροπα, ώστε να
   συκοφαντηθεί το ΚΚΕ και το ΠΑΜΕ...», ενώ
   «...Η άμεση παρέμβαση της περιφρούρησης
   της διαδήλωσης, τους αφόπλισε και τους
   απομόνωσε, ενώ τα μεγάφωνα της
   διαδήλωσης τους κατήγγειλαν...». ^[34]

   Το απόγευμα ομάδες των ΜΑΤ και Ομάδα Δ
   μπήκαν στο Στέκι Μεταναστών, Τσαμαδού 13
   στα Εξάρχεια με αποτέλεσμα να γίνουν
   υλικές ζημιές αλλά και να τραυματιστούν
   παρευρισκόμενοι, από τους οποίους η μία
   κοπέλα, μέλος του Δικτύου, τραυματίστηκε
   σοβαρά (χωρίς να γίνουν συλλήψεις).^[35] Τα
   ΜΑΤ εισέβαλαν και στην κατοικία της
   Ιωάννα Μανούσακα (γυναίκα του
   μουσικού-συνθέτη Βασίλη Βασιλάτου),
   σπάζοντας την εξώπορτα, μόλις αυτή
   επέστρεψε από την πορεία και την
   ξυλοκόπησαν χωρίς να την συλλάβουν. ^[36]

   Με αφορμή τις κινητοποιήσεις της 5ης
   Μαΐου διάφορες χώρες (ΠΓΔΜ, Βουλγαρία,
   Αγγλία, Ρουμανία, Γαλλία) εξέδωσαν
   ταξιδιωτικές οδηγίες προειδοποιώντας
   τους πολίτες που θέλουν να ταξιδέψουν ή
   βρίσκονται ήδη στην Ελλάδα. ^[37] ^[38] Η
   Βουλγαρία πέρα της ταξιδιωτικής οδηγίας
   ακύρωσε σιδηροδρομικές συνδέσεις προς
   την Ελλάδα. ^[39]

   Αρκετοί βουλευτές με αφορμή τον
   προπηλακισμό του Απόστολου Κακλαμάνη
   την πρωτομαγιά, αλλά και το πρωτοφανές
   κλίμα φόβου που επικράτησε μέσα στην
   βουλή στην απεργία της 5ης-Μαϊου-2010,
   ζήτησαν πρόσθετη
   προστασία-περιφρούρησης της βουλής από
   την ΕΛ.ΑΣ σε περίπτωση παρόμοιων
   περιστάσεων. Συγκεκριμένα ο βουλευτής
   Ν.Δ. Μιλτιάδης Βαρβιτσιώτης την
   5η-Μαΐου-2010 εγκατέλειψε το βουλευτικό
   του αυτοκίνητο και αναγκάστηκε να
   κυκλοφορεί με ένα συμβατικό Smart ώστε να
   μην γίνεται αντιληπτός από τους
   διαδηλωτές. ^[40]

[Επεξεργασία] Παραπομπές

    1. ↑ Ελευθεροτυπία, τα οικονομικά μέτρα
       της 3ης Μαρτίου
    2. ↑ Προσφυγή της Ελλάδας στο μηχανισμό
       στήριξης ανακοίνωσε ο πρωθυπουργός
    3. ↑ Τα Νέα, αιματηρή διάσωση
    4. ↑ Σε επίδομα 500 ευρώ μετατρέπονται 13ος
       και 14ος μισθός στο Δημόσιο
    5. ↑ Μαχαίρι στο 13ο και 14ο μισθό στο
       Δημόσιο, σώζεται στον ιδιωτικό τομέα
    6. ↑ Ο πολίτης Γλέζος
    7. ↑ Σφοδρές αντιδράσεις των κομμάτων
       της Αριστεράς στα νέα μέτρα της
       κυβέρνησης, in.gr
    8. ↑ Κλιμάκωση κινητοποιήσεων
       προαναγγέλλει η ΑΔΕΔΥ, in.gr
    9. ↑ Σε γενική απεργία στις 5 Μαρτίου
       καλεί το ΠΑΜΕ, in.gr
   10. ↑ Κοινωνικά άδικα και μονομερή τα
       μέτρα λέει η ΓΣΕΕ και προαναγγέλλει
       απεργίες, in.gr
   11. ↑ ^11,0 ^11,1 ^11,2 ^11,3 Χρήση χημικών σε βάρος
       του Μ. Γλέζου, Το Βήμα
   12. ↑ ^12,0 ^12,1 Διερευνώνται τα περιστατικά
       με Παναγόπουλο-Γλέζο
   13. ↑ Βάρβαρη επίθεση ΜΑΤ στον Μανώλη
       Γλέζο
   14. ↑ Εργατική Πρωτομαγιά- Επεισόδια στις
       συγκεντρώσεις στο κέντρο της Αθήνας,
       ΑΘΗΝΑΪΚΟ ΠΡΑΚΤΟΡΕΙΟ ΕΙΔΗΣΕΩΝ -
       ΜΑΚΕΔΟΝΙΚΟ ΠΡΑΚΤΟΡΕΙΟ ΕΙΔΗΣΕΩΝ μέσω
       Google
   15. ↑ Ναυτεμπορική Επεισόδια στη
       Θεσσαλονίκη (01/05/2010)
   16. ↑ 2-Μαΐου-2010 Άρθρο στο tvxs.gr: "Ο
       προπηλακισμός του Α. Κακλαμάνη".
   17. ↑ in.gr Διαδηλώσεις για την Εργατική
       Πρωτομαγιά στη σκιά των μέτρων-σοκ
   18. ↑ Εργατική Πρωτομαγιά- Πορεία του
       ΠΑΜΕ ΑΘΗΝΑΪΚΟ ΠΡΑΚΤΟΡΕΙΟ ΕΙΔΗΣΕΩΝ -
       ΜΑΚΕΔΟΝΙΚΟ ΠΡΑΚΤΟΡΕΙΟ ΕΙΔΗΣΕΩΝ μέσω
       Google
   19. ↑ Δελτίο Τύπου ΓΣΕΕ
   20. ↑ Ένταση και επεισόδια σε όλη τη χώρα,
       zougla.gr
   21. ↑ Ογκώδεις διαδηλώσεις με
       μικροεπεισόδια στην περιφέρεια,
       Ελευθεροτυπία, 05/05/2010
   22. ↑ 5-Μαΐου-2010 άρθρο στο tvxs.gr: "Η Marfin για
       τη σημερινή τραγωδία στη σταδίου".
   23. ↑ 6-Μαΐου-2010 Άρθρο στην εφημερίδα
       Ελευθεροτυπία: "Τρεις νεκροί από
       εμπρησμό στην τράπεζα Marfin - Πέθαναν
       από ασφυξία προσπαθώντας να σωθούν:
       Φονική επιδρομή".
   24. ↑ Έθνος Εκρηξη βίας και τρόμου από
       τους κουκουλοφόρους
   25. ↑ Πρωτοφανής λαοθάλασσα ενάντια στα
       μέτρα
   26. ↑ Ο Ξένος Τύπος για τα επεισόδια
   27. ↑ 5-Μαΐου-2010 Άρθρο στην εφημερίδα
       Έθνος: "Συνεχίζεται η ένταση".
   28. ↑ 5-Μαΐου-2010 βίντεο από το sport.gr:
       "Αποδοκιμασίες στον Βγενόπουλο".
   29. ↑ 5-Μαΐου-2010 Δελτίου Τύπου Ομοσπονδία
       Τραπεζοϋπαλληλικών Οργανώσεων
       Ελλάδος (ΟΤΟΕ): "Νεκροί τρεις
       τραπεζοϋπάλληλοι - η ΟΤΟΕ προκηρύσσει
       για αύριο 6 Μαΐου 24ωρη Πανελλαδική
       Απεργία.
   30. ↑ 6-Μαΐου-2010 Ανακοίνωση Ομοσπονδία
       Τραπεζοϋπαλληλικών Οργανώσεων
       Ελλάδος (ΟΤΟΕ) για κινητοποίηση στις
       6-Μαϊου-2010 με αφορμή τον θάνατο των 3
       εργαζομένων της Marfin: "Να αποδοθούν
       ευθύνες. Συνάντηση με τον Χρυσοχοϊδη
       ζήτησε η ΟΤΟΕ".
   31. ↑ 6-Μαΐου-2010 Άρθρο στην εφημερίδα
       Καθημερινή: "Κατεβάζουν ρολά οι
       τράπεζες: Η ΟΤΟΕ προχωρεί σήμερα σε
       24ωρη απεργία σε ένδειξη διαμαρτυρίας
       για τους τρεις θανάτους".
   32. ↑ «Απάντηση-αντίδραση της Marfin στην
       ΟΤΟΕ», Καθημερινή (07-05-2010).
   33. ↑ Οι παραλείψεις συνέβαλαν στην
       τραγωδία Το Βήμα 24-9-2010
   34. ↑ Μηχανισμούς προβοκάτσιας
       καταγγέλλει το ΚΚΕ, Καθημερινή
   35. ↑ 6-Μαΐου-2010 Ανακοίνωση στην
       ιστοσελίδα Δικτύου για τα Πολιτικά
       και Κοινωνικά Δικαιώματα: "Μέρες
       χούντας ΔΝΤ και νεοφιλελευθερισμού -
       Αστυνομική εισβολή στα γραφεία του
       Δικτύου".
   36. ↑ 6-Μαΐου-2010 Άρθρο στην εφημερίδα
       Ελευθεροτυπία: «Μου σπάσανε τα δόντια
       και το χέρι» «Τα ΜΑΤ με χτύπαγαν στην
       είσοδο του σπιτιού μου».
   37. ↑ 6-Μαΐου-2010 Άρθρο στο website της
       Εφημερίδας Τα Νέα: "Ταξιδιωτικές
       οδηγίες από Ρουμανία και ΠΓΔΜ".
   38. ↑ 6-Μαΐου-2010 Άρθρο στο tvxs.gr: "Σειρά
       ταξιδιωτικών οδηγιών για τον τουρισμό
       στην Ελλάδα".
   39. ↑ Είδηση στην Εφημερίδα το Έθνος:
       "Ταξιδιωτική οδηγία από τη Βουλγαρία"
   40. ↑ 8-Μαΐου-2010 Άρθρο στην εφημερίδα Το
       Βήμα: "Πρόσθετη προστασία ζητούν οι
       βουλευτές".

     * Φωτογραφίες από την πορεία 5.5.2010

[Επεξεργασία] Δείτε επίσης

   Commons logo
   Τα Κοινά έχουν πολυμέσα σχετικά με το
   θέμα
   Απεργιακές κινητοποιήσεις στην Ελλάδα
   την άνοιξη του 2010

     * Ταραχές του Δεκεμβρίου 2008 στην Ελλάδα

[Επεξεργασία] Εξωτερικός σύνδεσμος

     * Η Ελληνική τραγωδία (Een Griekse tragedie),
       27-Σεπ-2010, Ολλανδική τηλεόρασης vpro,
       51λεπτά. Ολλανδικό ντοκιμαντέρ (το
       μεγαλύτερο μέρος είναι στα Ελληνικά,
       Αγγλικά με λίγη αφήγηση στα Ολλανδικά)
       σχετικό με την οικονομική κρίση στην
       Ελλάδα με αφορμή την περίπτωση
       αρχαιοκαπηλίας 2 Κούρων στην περιοχή
       Κλένια της Νεμέας και την
       καθημερινότητα απλών ανθρώπων εκεί.

   Ανακτήθηκε από
   "http://el.wikipedia.org/wiki/%CE%91%CF%80%CE%B5%CF%81%CE%B3%CE%B9%CE%B1%CE%BA%CE%AD%CF%82_%CE%BA%CE%B9%CE%BD%CE%B7%CF%84%CE%BF%CF%80%CE%BF%CE%B9%CE%AE%CF%83%CE%B5%CE%B9%CF%82_%CF%83%CF%84%CE%B7%CE%BD_%CE%95%CE%BB%CE%BB%CE%AC%CE%B4%CE%B1_%CF%84%CE%B7%CE%BD_%CE%AC%CE%BD%CE%BF%CE%B9%CE%BE%CE%B7_%CF%84%CE%BF%CF%85_2010"
   Κατηγορίες: Ταραχές στην Ελλάδα | 2010

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * English
     * Bahasa Melayu
     * Українська

     * Τελευταία τροποποίηση 08:13, 8 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
