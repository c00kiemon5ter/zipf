   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                            Φραντς Κάφκα

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   O Φραντς Κάφκα το 1906.

   O Φραντς Κάφκα (3 Ιουλίου 1883 - 3 Ιουνίου 1924)
   ήταν ένας από τους πιο σημαντικούς
   λογοτέχνες του 20ού αιώνα. Εβραϊκής
   καταγωγής, έζησε στην σημερινή Τσεχία
   και έγραψε όλα τα βιβλία του στη
   γερμανική γλώσσα. Τα χρόνια που
   ακολούθησαν το θάνατό του, εδραιώθηκε η
   θέση του στην παγκόσμια λογοτεχνία,
   έχοντας χαρακτηριστεί ως ο
   σπουδαιότερος μοντερνιστής
   γερμανόφωνος πεζογράφος^[1] και το έργο
   του έχει αναλυθεί εκτενώς. Ανάμεσα στα
   δημοφιλέστερα έργα του, ανήκει η νουβέλα
   Η Μεταμόρφωση (1915) και τα μυθιστορήματα Η
   Δίκη (1925), Ο Πύργος (1926) και Αμερική (1927).

   Πίνακας περιεχομένων

     * 1 Βιογραφία

          * 1.1 Οικογένεια
          * 1.2 Νεανικά χρόνια και σπουδές
          * 1.3 Υπάλληλος
          * 1.4 Φελίτσε Μπάουερ
          * 1.5 Τελευταία χρόνια

     * 2 Συγγραφικό έργο
     * 3 Εργογραφία

          * 3.1 Συλλογές διηγημάτων
          * 3.2 Νουβέλες
          * 3.3 Μυθιστορήματα
          * 3.4 Ημερολόγια, επιστολές και άλλα
            έργα

     * 4 Σημειώσεις
     * 5 Βιβλιογραφία
     * 6 Εξωτερικοί σύνδεσμοι

[Επεξεργασία] Βιογραφία

  [Επεξεργασία] Οικογένεια

   Ο Κάφκα γεννήθηκε το 1883 στην Πράγα, που
   τότε αποτελούσε μία από τις
   σημαντικότερες πόλεις της
   Αυστροουγγρικής Αυτοκρατορίας και
   πρωτεύουσα της Βοημίας. Οι πρόγονοί του,
   υπήρξαν Εβραίοι της υπαίθρου (Dorfjuden), από
   την αγροτική ενδοχώρα της Βοημίας. Ο
   παππούς του, Γιάκομπ Κάφκα (1814-1889), ήταν
   κρεοπώλης και ο πατέρας του, Χέρμαν
   Κάφκα (1852-1931), τέταρτο παιδί του Γιάκομπ,
   εξελίχθηκε σε έναν αυτοδημιούργητο,
   εύπορο έμπορο υφασμάτων. Το
   οικογενειακό όνομα Κάφκα θα πρέπει να
   επιλέχθηκε από τους μακρινούς προγόνους
   τους, κατά τα τέλη του 18ου αιώνα, όταν
   αναγκάστηκαν από τη νομοθεσία να
   εγκαταλείψουν τα εβραϊκά πατρώνυμά
   τους. Στα τσέχικα, το όνομα Κάφκα (kavka)
   σημαίνει την κάργια, που αποτέλεσε και
   το έμβλημα που χρησιμοποιούσε ο Χέρμαν
   Κάφκα στις επαγγελματικές του
   επιστολές. Ο ίδιος ο Φραντς Κάφκα,
   συνέταξε σε ηλικία τριάντα έξι ετών, μία
   επιστολή προς τον πατέρα του, όπου τον
   περιγράφει ως "ένα πραγματικό Κάφκα σε
   δυναμικότητα, υγεία, όρεξη, ένταση της
   φωνής, ομιλητικότητα, αυτοϊκανοποίηση,
   υπεροχή έναντι του κόσμου, επιμονή,
   ευστροφία, ανθρωπογνωσία, σε μια κάποια
   συγκεκριμένη γενναιοδωρία, με όλα
   επίσης φυσικά τα συνοδευτικά τούτων των
   προτερημάτων σφάλματα και αδυναμίες"^[2].
   Στην ίδια επιστολή, αναφέρεται επίσης
   στην αδιαφορία του πατέρα του και την
   ευθύνη του, πάνω στην εξέλιξη που είχε ο
   ίδιος μεγαλώνοντας.

   [IMG]
   [IMG]
   Ο Φραντς Κάφκα σε ηλικία περίπου πέντε
   ετών

   Η μητέρα του, Γιούλιε Λαίβυ (Julie Löwy),
   προερχόταν από αστική οικογένεια, η
   οποία σύμφωνα με τον στενό φίλο και
   πρώτο βιογράφο του Κάφκα, Μαξ Μπροντ,
   χαρακτηριζόταν από "ονειροπόλους,
   ρέποντες στην εκκεντρικότητα"^[3],
   στοιχεία που έρχονταν σε αντίθεση με την
   τραχύτητα και την αυστηρότητα του
   πατέρα του. Είχε επίσης τρεις αδελφές,
   Γκαμπριέλε, Βαλερί και Όττλα, οι οποίες
   δολοφονήθηκαν σε στρατόπεδα
   συγκεντρώσεως, καθώς και δύο νεότερους
   αδελφούς, Γκέοργκ και Χάινριχ, οι οποίοι
   όμως πέθαναν σε ηλικία δεκαπέντε και έξι
   μηνών αντίστοιχα. Οι σχέσεις του Κάφκα
   με το οικογενειακό του περιβάλλον δεν
   υπήρξαν απόλυτα αρμονικές, εν μέρει λόγω
   και της ιδιαίτερης ιδιοσυγκρασίας του
   ίδιου: "Εγώ δεν μπορώ να ζω με ανθρώπους.
   Μισώ απεριόριστα όλους τους συγγενείς
   μου, όχι επειδή είναι συγγενείς μου, [..]
   αλλά απλώς επειδή είναι οι άνθρωποι που
   ζουν πλάι μου".^[4]

  [Επεξεργασία] Νεανικά χρόνια και σπουδές

   Πρώτη γλώσσα του Κάφκα ήταν τα
   γερμανικά, επίσημη γλώσσα της
   Αυστροουγγρικής Αυτοκρατορίας, τα οποία
   μιλούσαν και οι δύο γονείς του. Διέθετε
   παράλληλα ευχέρεια στην τσεχική γλώσσα,
   επιδεικνύοντας ένα γενικότερο
   ενδιαφέρον για την τσεχική κουλτούρα.
   Από το 1889 έως το 1893, φοίτησε στο
   γερμανικό δημοτικό σχολείο αρρένων
   (Deutsche Knabenschule), όπου υπήρξε επιμελής και
   υποδειγματικός μαθητής. Αργότερα,
   συνέχισε τις γυμνασιακές του σπουδές,
   στο Γερμανικό Γυμνάσιο (Altstädter Deutsches
   Gymnasium), το οποίο είχε παράδοση στην
   εκπαίδευση μελλοντικών κρατικών
   λειτουργών ή δικηγόρων και όπου ο Κάφκα
   διακρίθηκε και πάλι για την επιμέλειά
   του, πραγματοποιώντας παράλληλα
   λιγοστές φιλίες, όπως με τον φιλόσοφο
   Ούγκο Μπέργκμαν και τον ιστορικό της
   τέχνης Όσκαρ Πόλλακ. Τα προσωπικά
   ενδιαφέροντά του, ήταν κυρίως
   λογοτεχνικά, ενώ αντιμετώπιζε
   σημαντικές δυσκολίες στα μαθηματικά.
   Μετά το τρίτο έτος του γυμνασίου, το
   πρόγραμμα σπουδών του, ήταν αφιερωμένο
   στα αρχαία ελληνικά και στα λατινικά,
   αλλά παράλληλα, ήρθε σε επαφή και με το
   έργο Γερμανών κλασικών της λογοτεχνίας,
   όπως του Γκαίτε.

   Το Νοέμβριο του 1901, ξεκίνησε τις σπουδές
   του στο γερμανικό Πανεπιστήμιο
   Φερδινάνδος Κάρολος της Πράγας, ένα από
   τα αρχαιότερα πανεπιστήμια της Ευρώπης.
   Αρχικά παρακολούθησε τις διαλέξεις στο
   Ινστιτούτο Χημείας, μαζί με τον Ούγκο
   Μπέργκμαν, ωστόσο μέσα σε διάστημα δύο
   εβδομάδων, συνειδητοποίησε πως δεν είχε
   τις ικανότητες για να ακολουθήσει τον
   κλάδο της χημείας και μετεγγράφηκε στη
   Νομική. Παράλληλα, παρακολουθούσε τις
   παραδόσεις γερμανικής λογοτεχνίας ενώ
   προσχώρησε και στην Αίθουσα Αναγνώσεων
   και Ομιλιών Γερμανών Φοιτητών (Lese und
   Redehalle der Deutschen Studenten), μία λέσχη φοιτητών
   που διοργάνωνε λογοτεχνικές εκδηλώσεις,
   αναγνώσεις και άλλες δραστηριότητες.
   Στο τέλος του πρώτου έτους σπουδών του,
   γνώρισε τον Μαξ Μπροντ, φοιτητή στο
   πανεπιστήμιο, ο οποίος θα έμελλε να
   γίνει ένας από τους στενότερους φίλους
   του Κάφκα μέχρι το τέλος της ζωής του.
   Την ίδια περίπου περίοδο, άρχισε να
   καλλιεργεί την ιδέα να ολοκληρώσει τις
   σπουδές του στο Πανεπιστήμιο του
   Μονάχου, εγκαταλείποντας την Πράγα,
   σκέψη που ωστόσο δεν υλοποίησε. Στο
   χρονικό διάστημα 1902-1904, τοποθετείται και
   το πρώτο πεζογράφημα του Κάφκα, το οποίο
   έχει διασωθεί, η Περιγραφή ενός Αγώνα.
   Τον Ιούλιο του 1904 επισκέφτηκε το
   σανατόριο που διηύθυνε ο Δρ.
   Σβάινμπουργκ, στην πόλη Τσουκμάντελ
   (Zuckmantel). Η υγεία του Κάφκα υπήρξε από τα
   παιδικά του χρόνια εύθραυστη και σε
   ολόκληρη τη διάρκεια της ζωής του
   πραγματοποιούσε κατά διαστήματα
   θεραπείες σε σανατόρια.

   Αμέσως μετά την επιστροφή του στην
   Πράγα, διαγωνίστηκε σε τρεις τελικές
   προφορικές εξετάσεις, στη Νομική, με
   αντικείμενα το αυστριακό αστικό και
   ποινικό δίκαιο, το συνταγματικό, το
   ρωμαϊκό, το γερμανικό, το κανονικό καθώς
   και το διεθνές Δίκαιο. Κατάφερε να
   επιτύχει στις εξετάσεις, με την επίδοσή
   του να κρίνεται επαρκής από τους τρεις
   εκ των πέντε εξεταστών του, γεγονός που
   του επέτρεψε να αναγορευτεί διδάκτωρ
   της Νομικής. Τον Αύγουστο του 1906,
   επισκέφτηκε για δεύτερη φορά το
   σανατόριο και στη συνέχεια εργάστηκε ως
   ασκούμενος δικηγόρος στην Πράγα, για ένα
   χρόνο.

  [Επεξεργασία] Υπάλληλος

   Την 1η Οκτωβρίου του 1907, ο Κάφκα ξεκίνησε
   να εργάζεται στην ιταλική ασφαλιστική
   εταιρεία Assicurazioni Generali. Η αλληλογραφία
   του, την επoχή εκείνη, μαρτυρά πως δεν
   ήταν ικανοποιημένος από το εργασιακό
   του περιβάλλον, καθώς το ωράριό του - από
   τις 8 π.μ έως τις 6 μ.μ - έκανε δύσκολη την
   αφοσίωσή του στο συγγραφικό έργο,
   περιορίζοντας παράλληλα την προσωπική
   του ζωή. Σύντομα ξεκίνησε προσπάθειες
   εύρεσης άλλης εργασίας και στις 15
   Ιουλίου του 1908 εγκατέλειψε την εταιρεία,
   ενώ δύο εβδομάδες αργότερα προσελήφθη
   στην ημικρατική ασφαλιστική Arbeiter Unfall
   Versicherungs Anstalt (Ασφαλιστική Εταιρεία
   Εργατικών Ατυχημάτων), όπου θα παρέμενε
   μέχρι το 1922. Η εργασία του αφορούσε την
   πρόληψη βιομηχανικών ατυχημάτων και
   μεταξύ άλλων συνέτασσε έγγραφα σχετικά
   με την πολιτική της εταιρείας ή τη
   δημόσια εκπροσώπησή της, επιθεωρούσε
   εργοστάσια και αντιπροσώπευε την
   εταιρεία σε δικαστήρια^[5]. Αν και ο ίδιος
   ο Κάφκα ισχυριζόταν συχνά πως δεν ήταν
   καλός στη δουλειά του, οι αρκετές
   προαγωγές από τους εργοδότες του
   αποδεικνύουν πως υπήρξε μάλλον
   ευσυνείδητος και εργατικός υπάλληλος
   στη διάρκεια της σταδιοδρομίας του. Οι
   λιγότερες ώρες εργασίας - από τις 8 π.μ
   έως τις 2 π.μ - του επέτρεπαν να
   ασχολείται περισσότερο με το
   λογοτεχνικό του έργο, ενώ στα τέλη του 1909
   άρχισε να διατηρεί και προσωπικό
   ημερολόγιο, όπου κατέγραφε αποσπάσματα
   έργων του, αφορισμούς, σκέψεις του ή
   γεγονότα της ζωής του.

   Το 1911, ο γαμπρός του, Καρλ Χέρμαν, σύζυγος
   της αδελφής του Έλλι, πρότεινε στον
   Κάφκα να γίνει συνέταιρός του, στη
   λειτουργία ενός εργοστασίου αμιάντου,
   γνωστό με την επωνυμία Prager Asbestwerke Hermann &
   Co.. Ο Κάφκα έδειξε αρχικά θετική στάση,
   έχοντας πιθανά την επιθυμία να
   αποδείξει στον πατέρα του πως θα
   μπορούσε να αντεπεξέλθει στις
   υποχρεώσεις ενός τόσο σημαντικού
   εγχειρήματος και αφιερώνοντας πολύτιμο
   χρόνο σε αυτό, παράλληλα με την εργασία
   του στην ασφαλιστική εταιρεία. Την
   περίοδο αυτή, σημαντική αναψυχή στη ζωή
   του υπήρξε η ενασχόλησή του με το θέατρο,
   παρακολουθώντας παραστάσεις ενός
   θιάσου από το Λέμπεργκ της Γαλικίας, στα
   Γίντις (Jargontheater). Οι παραστάσεις αυτές,
   στάθηκαν επίσης η αφορμή για την
   ευαισθητοποίηση του Κάφκα γύρω από την
   εβραϊκή του καταγωγή και τον ιουδαϊσμό.

  [Επεξεργασία] Φελίτσε Μπάουερ

   [IMG]
   [IMG]
   Μνημείο για τον Κάφκα (Πράγα)

   Στις 14 Αυγούστου του 1912, καλεσμένος στο
   σπίτι του Μαξ Μπροντ, ο Κάφκα γνώρισε την
   Φελίτσε Μπάουερ (Felice Bauer), η οποία εκείνη
   την εποχή εργαζόταν ως ιδιωτική
   υπάλληλος στο Βερολίνο. Σύμφωνα με τον
   Μπροντ, η Μπάουερ αποτελούσε μία ιδανική
   μορφή^[3] [Idealgestalt] για εκείνον, γεγονός που
   αναδεικνύεται και μέσα από την ογκώδη
   αλληλογραφία του μαζί της. Μετά από επτά
   μήνες επικοινωνίας μέσω επιστολών, ο
   Κάφκα συνάντησε για δεύτερη φορά την
   Μπάουερ στο Βερολίνο, ενώ στις 16 Ιουνίου
   του 1913, μέσα από ένα μακροσκελές γράμμα,
   της έκανε πρόταση γάμου, αν και η
   αλληλογραφία τους φανερώνει την μεγάλη
   διστακτικότητά του για ένα μελλοντικό
   γάμο. Ο Κάφκα ανακοίνωσε τον ανεπίσημο
   αραβώνα του με την Φελίτσε στη μητέρα
   του, στις 3 Ιουλίου, την ημέρα των
   τριακοστών γενεθλίων του. Το επόμενο
   διάστημα, η σχέση τους χαρακτηρίστηκε
   από διακυμάνσεις και αμοιβαία δυσπιστία
   απέναντι στο ενδεχόμενο του γάμου τους.
   Στις αρχές του 1914, η δυσπιστία αυτή
   υπήρξε εντονότερη από την πλευρά της
   Μπάουερ. Τελικά, τον Απρίλιο του 1914 έγινε
   η επίσημη αναγγελία των αρραβώνων τους,
   που ορίστηκαν για την 1η Ιουνίου, στο
   Βερολίνο. Νωρίτερα, ο Κάφκα είχε αρχίσει
   να αλληλογραφεί με την φίλη της Φελίτσε,
   Γκρέτε Μπλοκ, στην οποία εκμυστηρευόταν
   αρκετές από τις σκέψεις του γύρω από τη
   σχέση του με την Φελίτσε και τον
   επικείμενο γάμο. Η αλληλογραφία αυτή,
   αποτέλεσε λίγο αργότερα την αιτία μίας
   σύγκρουσής του με την Φελίτσε και της
   προσωρινής διάλυσης του αρραβώνα του. Η
   περίοδος που ακολούθησε, υπήρξε αρκετά
   παραγωγική για τον Κάφκα. Το καλοκαίρι
   του 1914, σημείωσε σημαντική πρόοδο στη
   συγγραφή της Δίκης ενώ μέσα στους
   επόμενους μήνες ολοκλήρωσε και τα
   διηγήματα Σωφρονιστική Αποικία (In der
   Strafkolonie) και Προ του Νόμου^[6] (Vor dem Gesetz).
   Εκτιμάται πως οι τελευταίοι πέντε μήνες
   του έτους υπήρξαν η δεύτερη
   σημαντικότερη συγγραφική του
   περίοδος^[4]. Ο επόμενος χρόνος και οι
   αρχές του 1916, συνοδεύτηκαν από αρκετά
   προβλήματα στην υγεία του, με ισχυρούς
   πονοκεφάλους και αυπνίες, που τον
   οδήγησαν και στην αίτηση παρατεταμένης
   άδειας από την ασφαλιστική εταιρεία για
   λόγους υγείας. Ειδικός νευρολόγος που
   επισκέφτηκε, του πρότεινε να
   ακολουθήσει ηλεκτροθεραπεία, έχοντας
   κάνει διάγνωση για καρδιακή νεύρωση. Ο
   ίδιος ο Κάφκα μάλλον αγνόησε την ιατρική
   γνωμάτευση, έχοντας μία γενική
   αποστροφή στη συμβατική ιατρική και
   προτίμηση σε ολιστικές θεραπείες.

   Περίπου από τις αρχές του 1916, η σχέση του
   με την Φελίτσε Μπάουερ είχε αρχίσει να
   αναθερμαίνεται, ενώ το χειμώνα ξεκίνησε
   να επεξεργάζεται μία σειρά από
   σημειωματάρια, τα οποία σήμερα είναι
   γνωστά ως Τα μπλε τετράδια. Μέρος των
   έργων που ολοκλήρωσε δημοσιεύτηκαν από
   τον Κουρτ Βολφ, ο οποίος εγκωμίασε το
   καινούριο λογοτεχνικό του έργο, στο
   σύνολό του. Τον Ιούλιο του 1917
   επισημοποιήθηκε για δεύτερη φορά ο
   αρραβώνας του με την Φελίτσε, ωστόσο τη
   νύχτα της 9ης Αυγούστου, ο Κάφκα
   παρουσίασε νέες επιπλοκές στην υγεία
   του, που οδήγησαν τελικά στην οριστική
   διάλυση της σχέσης τους. Τόσο ο γιατρός
   Δρ. Μύλστάιν, όσο και ο καθηγητής του
   Λαρυγγολογικού Ινστιτούτου του
   Πανεπιστημίου της Πράγας, Φρίντελ Πικ,
   διέγνωσαν καττάρους στις κορυφές των
   πνευμόνων του και συνέστησαν την
   παραμονή του στην εξοχή. Ο ίδιος ο Κάφκα
   ήταν – ορθώς – πεπεισμένος πως έπασχε
   από φυματίωση. Η απογοήτευση του Κάφκα
   για την κατάσταση της υγείας του –
   έκδηλη ήδη από τα νεανικά του χρόνια –
   αποτυπώνεται στα ημερολόγια του και την
   αλληλογραφία του με την Φελίτσε. Παρά
   τις προσπάθειές του να συνταξιοδοτηθεί
   πρόωρα, η ασφαλιστική εταιρεία δεν του
   το επέτρεψε.

  [Επεξεργασία] Τελευταία χρόνια

   Την 1η Ιανουαρίου του 1920, ο Κάφκα προήχθη
   σε γραμματέα της ασφαλιστικής εταιρείας
   (επισήμως Anstaltsekretär), ωστόσο η κακή πορεία
   της υγείας του, τον οδήγησε στην απόφαση
   να πάρει μία αναρρωτική άδεια στα τέλη
   του επόμενου μήνα. Η άδειά του διήρκησε
   περίπου δύο μήνες, διάστημα κατά το
   οποίο επισκέφτηκε το Μεράνο της Ιταλίας,
   όπου γνώρισε την Μίλενα Γέσενκα^[7]. Η
   αλληλογραφία του μαζί της, προσφέρεται
   για συγκρίσεις με εκείνη που είχε
   αναπτύξει με την Φελίτσε, αν και είναι
   σημαντικά συντομότερη. Το γεγονός πως η
   Μίλενα ήταν παντρεμένη και η
   διστακτικότητά της να εγκαταλείψει το
   σύζυγό της για ένα νέο γάμο με τον Κάφκα,
   συντέλεσαν στη διάλυση της σχέσης τους,
   η οποία συντηρείτο κυρίως μέσα από
   επιστολές.

   Το Δεκέμβριο του 1920, εξασφάλισε εκ νέου
   τρίμηνη άδεια για λόγους υγείας, την
   οποία αξιοποίησε επισκεπτόμενος ένα
   σανατόριο στη Σλοβακία. Εκεί γνωρίστηκε
   και με τον Γκούσταβ Γιάνους, γιο ενός
   συναδέλφου του στην ασφαλιστική
   εταιρεία, ο οποίος είχε ενδιαφέρον για
   τη λογοτεχνία και κατέγραψε τις
   συζητήσεις του με τον Κάφκα, εκδίδοντας
   πολύ αργότερα ένα βιβλίο με αυτές τις
   σημειώσεις^[8]. Κατόπιν παροτρύνσεων των
   γιατρών του, ο Κάφκα ζήτησε παράταση της
   άδειάς του, την οποία και εξασφάλισε
   παραμένοντας στο σανατόριο, συνολικά
   για οκτώ μήνες. Επέστρεψε στην Πράγα στα
   τέλη Αυγούστου του 1921, φιλοδοξώντας να
   συνεχίσει το συγγραφικό του έργο, το
   οποίο είχε εγκαταλείψει το προηγούμενο
   διάστημα. Τον Οκτώβριο, εγκρίθηκε μία
   νέα άδεια, τρίμηνης διάρκειας, ενώ την
   ίδια περίοδο είναι πιθανό πως
   ολοκλήρωσε το διήγημα Πρώτος πόνος, που
   θα δημοσιευόταν στην τελευταία του
   συλλογή Ένας καλλιτέχνης της Πείνας (Ein
   Hungerkünstler). Μέρος της άδειας του, το πέρασε
   στο Σπίντελμύλε, στις αρχές του 1922,
   διάστημα στο οποίο τοποθετείται χρονικά
   και η έναρξη της συγγραφής του
   τελευταίου μυθιστορήματός του Ο Πύργος,
   έργο που τελικά εγκατέλειψε στα τέλη
   Αυγούστου του ίδιου έτους.

   Ο Κάφκα παρέτεινε εκ νέου την άδεια του,
   ωστόσο εξαιτίας της σταθερά κακής
   κατάστασης της υγείας του, αποφάσισε να
   υποβάλει τελικά αίτηση συνταξιοδότησης
   και να εγκατασταθεί στο σπίτι της
   αδελφής του Όττλα, στο χωριό Πλανά, 11
   χιλιόμετρα νότια της Πράγας. Εκεί,
   ολοκλήρωσε τους επόμενους τέσσερις
   μήνες, τα τελευταία κεφάλαια του Πύργου.
   Στο μεγαλύτερο διάστημα του χειμώνα του
   1922 και μέχρι την Άνοιξη του επόμενου
   έτους, ήταν άρρωστος και κλινήρης, χωρίς
   να είναι σε θέση να γράψει. Το καλοκαίρι
   του 1923, επισκέφτηκε το παραθαλάσσιο
   θέρετρο της Βαλτικής, Μύριτς (Mϋritz), όπου
   καταγράφεται η γνωριμία του με την Ντόρα
   Ντιάμαντ, σύντροφός του μέχρι το τέλος
   της ζωής του. Από το φθινόπωρο του 1923,
   έζησαν μαζί στο Βερολίνο, περίοδο κατά
   την οποία ολοκλήρωσε το διήγημα Το
   Κτίσμα^[9].

   [IMG]
   [IMG]
   Ο τάφος του Κάφκα στο Νέο Εβραϊκό
   Κοιμητήριο της Πράγας.

   Η χειροτέρευση της υγείας του, κατά την
   Άνοιξη του 1924, καθώς και οικονομικές
   δυσχέρειες, κατέστησαν αναγκαία την
   επιστροφή του στην Πράγα. Κατά την
   διάρκεια του Πάσχα, ολοκλήρωσε το
   διήγημα Ζοζεφίνα η τραγουδίστρια ή Ο
   λαός των ποντικιών, που δημοσιεύτηκε
   στην Prager Presse, εξασφαλίζοντας ένα
   χρηματικό ποσό για την νοσηλεία του σε
   σανατόριο. Στις 10 Απριλίου, μεταφέρθηκε
   στην Πανεπιστημιακή Κλινική της Βιέννης
   και μία εβδομάδα αργότερα, σε σανατόριο
   του Κήρλινγκ (πόλη κοντά στη Βιέννη),
   όπου πέθανε στις 3 Ιουνίου. Η σορός του
   μεταφέρθηκε στην Πράγα, όπου
   ενταφιάστηκε στις 11 Ιουνίου, στο Νέο
   Εβραϊκό Νεκροταφείο, με παρουσία
   περίπου εκατό ατόμων.

[Επεξεργασία] Συγγραφικό έργο

   Το πρώτο πεζογράφημα του Κάφκα, το οποίο
   διασώζεται, είναι η Περιγραφή ενός αγώνα
   (Beschreibung eines Kampfes) που ξεκίνησε να γράφει
   μετά το 1902 – και ίσως συνέχισε μέχρι το
   1904 – ένα πρώιμο έργο που δεν
   δημοσιεύτηκε όσο ζούσε^[10], διακρίνεται
   όμως για την ακρίβεια της γραφής του. Το
   καλοκαίρι του 1912, κατά τη διάρκεια
   διακοπών μαζί με τον Μαξ Μπροντ στη
   Γερμανία, ο Κάφκα ήρθε σε επαφή με τον
   εκδότη Καρλ Βολφ (Karl Wolff), o οποίος
   εκδήλωσε το ενδιαφέρον του να αναλάβει
   την έκδοση ενός βιβλίου του. Ο Βολφ
   υπήρξε εκείνος που τελικά εξέδωσε για
   πρώτη φορά, βιβλίο του Κάφκα, το 1913 και
   επρόκειτο για τη συλλογή Παρατήρηση
   (Betrachtung). Ακολούθησε η έκδοση του
   Θερμαστή (Der Heizer) σε μία σειρά νέων
   συγγραφέων με τον τίτλο Der jüngste Tag (Η
   Ημέρα της Κρίσεως), της Μεταμόρφωσης (1915),
   της Κρίσης (Das Urteil), της Σωφρονιστικής
   Αποικίας (1919) και τέλος της συλλογής Ένας
   αγροτικός γιατρός (1920). Η συλλογή
   διηγημάτων Ένας καλλιτέχνης της πείνας
   (Ein Hungerkünstler), είχε προετοιμαστεί από τον
   Κάφκα για δημοσίευση, αλλά τελικά
   εκδόθηκε λίγο μετά το θάνατό του.

   Το φθινόπωρο του 1921, μετά την επιστροφή
   του στην Πράγα από το σανατόριο της
   Σλοβακίας, ο Κάφκα έγραψε την πρώτη του
   διαθήκη, ένα σημείωμα με αποδέκτη τον
   Μαξ Μπροντ, καταγράφοντας την επιθυμία
   του να καταστρέψει ό,τι υπήρχε "σε
   ημερολόγια, χειρόγραφα, επιστολές άλλων
   και δικές μου, σχεδιάσματα και τα λοιπά,
   να καούν ανελλιπώς και χωρίς να
   διαβαστούν, καθώς επίσης και όλα όσα έχω
   γράψει ή σχεδιάσει [...] ". Ο Μπροντ αγνόησε
   το αίτημα του, χρησιμοποιώντας ως βασικό
   επιχείρημα, το γεγονός πως όταν ζητούσε
   κάτι τέτοιο, γνώριζε κατά βάθος ότι δεν
   θα μπορούσε να ικανοποιήσει μία τέτοια
   απαίτηση. Μετά το θάνατο του Κάφκα,
   ετοίμασε την έκδοση των μυθιστορημάτων
   Ο Πύργος (1925), Η Δίκη (1925) και Αμερική (1927),
   έργα που θεωρούνται ουσιαστικά ημιτελή.
   Ο Μπροντ προέβη σε ορισμένες
   τροποποιήσεις των χειρογράφων του Κάφκα
   (μεταφορά κεφαλαίων, προσθήκη σημείων
   στίξης κ.λπ.), χωρίς να λείψουν κριτικές
   με στόχο τις εκδοτικές του πρακτικές. Αν
   και ο Κάφκα έχαιρε κάποιας φήμης ως
   συγγραφέας στην εποχή του, θεωρείται πως
   οι πρώτες μετά θάνατον εκδόσεις των
   μυθιστορημάτων του, είχαν σημαντική^[11]
   συνεισφορά στην εδραίωση της θέσης του
   στην παγκόσμια λογοτεχνία.

   Από το 1982, κυκλοφορούν επανεκδόσεις των
   έργων του Κάφκα, οι αποκαλούμενες και
   κριτικές εκδόσεις^[12], βασισμένες στα
   χειρόγραφα του, όπως αυτά
   συγκεντρώθηκαν από τον Malcolm Pasley και
   μεταφέρθηκαν στην Bodleian Library της
   Οξφόρδης. Ο Pasley, μαζί με μία ομάδα
   φιλολόγων, επανεξέτασαν τα χειρόγραφα,
   αναιρώντας την προγενέστερη επιμέλεια
   του Μαξ Μπροντ και δίνοντας έμφαση στην
   πρωτότυπη μορφή των κειμένων.

   Τα έργα του Κάφκα αποτέλεσαν ένας είδος
   συμβόλου της αγωνίας του σύγχρονου
   ανθρώπου, μέσω της επαναλαμβανόμενης
   περιγραφής ενός ασφυκτικού,
   γραφειοκρατικού και συχνά παράλογου
   περιβάλλοντος, μέσα στο οποίο δρουν οι
   ήρωες του. Ο όρος καφκικό, που έχει
   καθιερωθεί ως ορολογία, συμπυκνώνει την
   ατμόσφαιρα που αποπνέει το σύνολο του
   έργου του και χρησιμοποιείται σήμερα
   για τον χαρακτηρισμό κάθε έργου τέχνης
   που εμφανίζει κοινά χαρακτηριστικά. Τα
   χρόνια που ακολούθησαν το θάνατό του,
   αρκετοί διακεκριμένοι λογοτέχνες
   προέβαλαν θετικά το έργο του, μεταξύ
   αυτών ο Άλντους Χάξλευ^[13] και ο Αλμπέρ
   Καμύ, ενώ ενδιαφέρον για τον Κάφκα
   έδειξαν και οι Γάλλοι υπαρξιστές. Μέχρι
   σήμερα το έργο του έχει γίνει
   αντικείμενο εκτενούς ανάλυσης και
   κριτικής.

   [IMG]
   [IMG]
   Έκδοση της Μεταμόρφωσης (1916). H πρώτη
   έκδοση του έργου κυκλοφόρησε το 1915.

[Επεξεργασία] Εργογραφία

  [Επεξεργασία] Συλλογές διηγημάτων

     * Η Απόρριψη
     * Το Σινικό Τείχος και άλλα διηγήματα
     * Σωφρονιστική Αποικία και άλλα
       διηγήματα
     * Ο Ξαφνικός Περίπατος
     * Στο Υπερώο
     * Πρώτος πόνος
     * Οι γιοι - Περιλαμβάνει τα έργα Η κρίση,
       Ο θερμαστής και Η μεταμόρφωση

  [Επεξεργασία] Νουβέλες

     * Η Μεταμόρφωση (Die Verwandlung -
       Νοέμβριος-Δεκέμβριος 1915)

  [Επεξεργασία] Μυθιστορήματα

     * Η Δίκη (Der Prozeß - 1925)
     * Ο Πύργος (Das Schloß - 1926)
     * Αμερική ή Ο αγνοούμενος (Amerika - 1927)

  [Επεξεργασία] Ημερολόγια, επιστολές και
  άλλα έργα

     * Γράμματα στη Μιλένα
     * Γράμματα στην Ότλα
     * Γράμμα στον Πατέρα (ή Επιστολή προς
       τον πατέρα)
     * Τα Ημερολόγια
     * Αφορισμοί
     * Κομμάτια από τετράδια και σκόρπια
       φύλλα
     * Τα Μπλε Τετράδια - περιλαμβάνει
       αφορισμούς του Κάφκα καθώς και
       σκέψεις, σημειώσεις, ημερολογιακές
       καταχωρήσεις και συλλογισμούς.

[Επεξεργασία] Σημειώσεις

    1. ↑ Julian Preece (ed.), The Cambridge Companion to Kafka, Cambridge
       University Press, 2002
    2. ↑ Φραντς Κάφκα, Επιστολή προς τον
       πατέρα, εκδ. Ίνδικτος, 2003. (απόσπασμα
       της επιστολής, από την ιστοσελίδα
       www.kafka.org)
    3. ↑ ^3,0 ^3,1 Max Brod, Franz Kafka: A Biography 1960
    4. ↑ ^4,0 ^4,1 Elias Canetti, Η άλλη δίκη. Τα
       γράμματα του Κάφκα στη Φελίτσε.
    5. ↑ Τα υπηρεσιακά έγγραφα του Κάφκα
       έχουν συγκεντρωθεί σε ξεχωριστό τόμο
       (Franz Kafka. Amtliche Schriften. S. Fischer, Frankfurt ISBN
       3-10-038183-1)
    6. ↑ Περιλαμβάνεται στη συλλογή Στο
       υπερώο και άλλα διηγήματα, εκδ. Νεφέλη
       (1987) και με τον τίτλο Μπροστά στο Νόμο
       στη συλογή Η Σιωπή των Σειρήνων και
       άλλα διηγήματα, εκδ. Ζαχαρόπουλος (1989)
    7. ↑ η οποία τον περιγράφει «...σαν γυμνός
       ανάμεσα σε ντυμένους»
    8. ↑ Γκούσταβ Γιάνους (μφ. Τούλα Τόλια),
       Κουβεντιάζοντας με τον Κάφκα, εκδ.
       Κέδρος (1978). Οι μελετητές του έργου του
       Κάφκα αντιμετωπίζουν το έργο του
       Γιάνους με δυσπιστία και κατά κανόνα
       δεν χρησιμοποιείται ως βιογραφική
       πηγή.
    9. ↑ O πρωτότυπος τίτλος Der Bau δόθηκε από
       τον Μαξ Μπροντ. Στα ελληνικά έχει
       μεταφραστεί επίσης ως Το Χτίσμα (Το
       Σινικό τείχος και άλλα διηγήματα) ή Η
       Στοά (Στο Υπερώο και άλλα διηγήματα).
   10. ↑ Μέρη του έργου, παραλλαγμένα,
       δημοσιεύτηκαν στο λογοτεχνικό
       περιοδικό Υπερίων.
   11. ↑ Nicholas Murray, Κάφκα, εκδ. Ίνδικτος, σ. 496.
       Βλ. επίσης Mauro Nervi, Tha Kafka Project,
       ανακτήθηκε 24 Αυγούστου 2006
   12. ↑ Stepping into Kafka’s head, Jeremy Adler, Times Literary
       Supplement, 13 Οκτωβρίου 1995
       (http://www.textkritik.de/rezensionen/kafka/einl_04.htm)
   13. ↑ Ο Χάξλευ ήρθε σε επαφή με την πρώτη
       αγγλική μετάφραση του Πύργου, από τους
       Edward και Willa Muir. Σημειώνει πως ο Κάφκα
       "κάνει τους άλλους Γερμανούς
       μυθιστοριογράφους να φαίνονται πολύ
       ισχνοί και ανούσιοι. Για μένα [Ο
       Πύργος] είναι ένα από τα σημαντικότερα
       βιβλία της εποχής αυτής" (Letters of Aldous
       Huxley, ed. Grover Smith).

[Επεξεργασία] Βιβλιογραφία

     * Nicholas Murray (μφ. Ξενοφών Κομνηνός,
       Αλέξανδρος Κυπριώτης), Κάφκα, εκδ.
       Ίνδικτος, 2005 ISBN 960-518-226-2
     * Elias Canetti (μφ. Αλέξανδρος Ίσαρης), Η άλλη
       δίκη. Τα γράμματα του Κάφκα στη
       Φελίτσε, εκδ. Scripta, 2002.
     * Φελίξ Γκουαταρί, Ζιλ Ντελέζ, Κάφκα. Για
       μια ελάσσονα λογοτεχνία, εκδ.
       Καστανιώτης, 1998.
     * Max Brod, Franz Kafka: A Biography, Da Capo Press, 1995.
     * Anthony Northey, Kafka's Relatives: Their Lives and His Writing, Yale
       University Press, 1991 ISBN 0-300-04585-9
     * Κλάους Βάγκενμπαχ (μφ. Στέλλα
       Νικολούδη), Κάφκα, εκδ. Θεμέλιο, 1986.
     * Ronald Hayman, Kafka: A Biography, Oxford University Press, 1982.
     * Βάλτερ Μπένγιαμιν (μφ. Στέφανος
       Ροζάνης), Φραντς Κάφκα, εκδ. Έρασμος,
       1980.
     * Γκούσταβ Γιάνους (μφ. Τούλα Τόλια),
       Κουβεντιάζοντας με τον Κάφκα, εκδ.
       Κέδρος, 1978.

[Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το
   θέμα
   Φραντς Κάφκα
   Wikiquote logo
   Στα Βικιφθέγματα υπάρχει υλικό σχετικό
   με το άρθρο:
   Φραντς Κάφκα

     * The Kafka Project - Τα έργα του Κάφκα στη
       γερμανική κριτική έκδοση των
       πρωτότυπων χειρογράφων, μεταφράσεις
       και άλλο υλικό.
     * Franz-Kafka-Website (γερμ.) - Πληροφοριακό υλικό
       και έργα από τις εκδόσεις που
       επιμελήθηκε ο Μπροντ.
     * Das Schloss - Ιστοσελίδα αφιερωμένη στη ζωή
       και το έργο του Κάφκα.
     * Ημερολόγιο του Κάφκα - μεταφορά των
       ημερολογίων του Κάφκα σε μορφή
       ιστολογίου.
     * Ταινίες βασισμένες στο έργο του Κάφκα
       - Από την βάση δεδομένων The Internet Movie
       Database
     * Διάλεξη του Βλαντιμίρ Ναμπόκοφ για
       την Μεταμόρφωση - Μέρος μιας σειράς
       διαλέξεων του Ναμπόκοφ, στο
       Πανεπιστήμιο Cornell.

   Κείμενα

     * Έργα του Franz Kafka στο Project Gutenberg
     * Έργα του Κάφκα στα γερμανικά - Από την
       γερμανική Βικιθήκη.
     * The Kafka Project - Τα έργα του Κάφκα στη
       γερμανική κριτική έκδοση.
     * Franz Kafka
     * Βιογραφικό και μερικά έργα του στα
       Ελληνικά

   Ανακτήθηκε από
   "http://el.wikipedia.org/wiki/%CE%A6%CF%81%CE%B1%CE%BD%CF%84%CF%82_%CE%9A%CE%AC%CF%86%CE%BA%CE%B1"
   Κατηγορίες: Αυστριακοί συγγραφείς |
   Τσέχοι λογοτέχνες | Εβραίοι λογοτέχνες |
   Γεννήσεις το 1883 | Θάνατοι το 1924

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Аҧсуа
     * Afrikaans
     * Aragonés
     * العربية
     * مصرى
     * Asturianu
     * Azərbaycanca
     * Žemaitėška
     * Беларуская
     * Беларуская (тарашкевіца)
     * Български
     * বাংলা
     * Brezhoneg
     * Bosanski
     * Català
     * Česky
     * Cymraeg
     * Dansk
     * Deutsch
     * Zazaki
     * English
     * Esperanto
     * Español
     * Eesti
     * Euskara
     * فارسی
     * Suomi
     * Føroyskt
     * Français
     * Frysk
     * Gaeilge
     * 贛語
     * Gàidhlig
     * Galego
     * עברית
     * Fiji Hindi
     * Hrvatski
     * Magyar
     * Հայերեն
     * Bahasa Indonesia
     * Ilokano
     * Ido
     * Íslenska
     * Italiano
     * 日本語
     * Basa Jawa
     * ქართული
     * Қазақша
     * ಕನ್ನಡ
     * 한국어
     * Kurdî
     * Latina
     * Lëtzebuergesch
     * Lietuvių
     * Latviešu
     * Олык Марий
     * Македонски
     * മലയാളം
     * Монгол
     * मराठी
     * Кырык мары
     * Bahasa Melayu
     * Mirandés
     * မြန်မာဘာသာ
     * Plattdüütsch
     * Nederlands
     * ‪Norsk (nynorsk)‬
     * ‪Norsk (bokmål)‬
     * Occitan
     * Иронау
     * Polski
     * Piemontèis
     * پنجابی
     * پښتو
     * Português
     * Runa Simi
     * Română
     * Русский
     * Саха тыла
     * Sicilianu
     * Srpskohrvatski / Српскохрватски
     * Simple English
     * Slovenčina
     * Slovenščina
     * Shqip
     * Српски / Srpski
     * Svenska
     * Kiswahili
     * தமிழ்
     * ไทย
     * Tagalog
     * Türkçe
     * Українська
     * اردو
     * O'zbek
     * Vèneto
     * Tiếng Việt
     * Volapük
     * Winaray
     * Yorùbá
     * 中文
     * Bân-lâm-gú
     * 粵語

     * Τελευταία τροποποίηση 17:00, 10 Νοεμβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
