   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                Φρεντερίκ Σοπέν

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Chopin, 1835

   O Φρεντερίκ Σοπέν (Frédéric François Chopin, κατα προσεγγιση Σοπάν ή στο
   ΔΦΑ: fʁedeʁik fʁɑ̃swa ʃɔpɛ̃, στα πολωνικά Fryderyk Franciszek Szopen, 1
   Μαρτίου ή 22 Φεβρουαρίου 1810 - 17 Οκτωβρίου 1849) ήταν Πολωνός συνθέτης.
   Ένας από τους μεγαλύτερους εκπροσώπους του ρομαντισμού στη μουσική και από
   τους μεγαλύτερους πιανίστες της εποχής του. Αρκετές συνθέσεις του
   συγκαταλέγονται στα σημαντικότερα έργα του πιανιστικού ρεπερτορίου.

   Πίνακας περιεχομένων

     • 1 Βίος

          • 1.1 Παιδικά χρόνια
          • 1.2 Η ζωή στο Παρίσι
          • 1.3 Η σχέση με τη Γεωργία Σάνδη

     • 2 Τελευταία χρόνια
     • 3 Έργο
     • 4 Τα κυριότερα έργα

          • 4.1 Για πιάνο
          • 4.2 Μουσική δωματίου
          • 4.3 Για πιάνο και ορχήστρα

     • 5 Βιβλιογραφία

[Επεξεργασία] Βίος

  [Επεξεργασία] Παιδικά χρόνια

   Γεννήθηκε στην Πολωνία το 1810. Οι πληροφορίες για την ημερομηνία γέννησής
   του δεν είναι ακριβείς: σύμφωνα με κάποιες γεννήθηκε στις 22 Φεβρουαρίου ή
   την 1η Μαρτίου, ενώ υπάρχει και η πληροφορία ότι είχε γεννηθεί ένα χρόνο
   νωρίτερα. Ο ίδιος πάντως ανέφερε ως ημερομηνία γέννησης την 1η Μαρτίου. Ο
   πατέρας του Nicolas Chopin ήταν Γάλλος που ζούσε στην Πολωνία από το 1787.
   Είχε αποκτήσει μάλιστα την πολωνική υπηκοότητα και είχε πάρει μέρος στην
   εξέγερση του 1794. Στην Πολωνία παρέδιδε μαθήματα γαλλικής γλώσσας. Η
   μητέρα του συνθέτη, Justyna Krzyźanowska, ήταν Πολωνή.

   Ο Φρεντερίκ από μικρός έδειξε το ταλέντο που είχε στη μουσική.
   Παρακολουθούσε μαθήματα από 6 ετών και όταν ήταν 7 ετών τυπώθηκε η πρώτη
   του σύνθεση, μια Πολονέζα σε σολ ελάσσονα. Σε ηλικία 8 ετών εμφανίστηκε
   πρώτη φορά δημοσίως ως πιανίστας. Η φήμη του γρήγορα έγινε μεγάλη και στην
   Βαρσοβία τον θεωρούσαν δεύτερο Μότσαρτ. Ο δάσκαλός της σύνθεσης στο Ωδείο
   της Βαρσοβίας, Γιόζεφ Έλσνερ, μιλούσε για εξαιρετικές ικανότητες και
   μουσική ιδιοφυία. Το 1829 έδωσε τις πρώτες μεγάλες του συναυλίες στη
   Βιέννη, και εν τω μεταξύ είχε συνθέσει ήδη μερικά σημαντικά έργα, όπως το
   κοντσέρτο σε φα ελάσσονα (γνωστό ως 2ο κοντσέρτο), την πρώτη σονάτα για
   πιάνο (σε ντο ελάσσονα), και κάποιες από τις σπουδές για πιάνο. Το 1830
   έφυγε από την Πολωνία για να συνεχίσει τις εμφανίσεις του στη Βιέννη. Μετά
   την αναχώρησή του ξέσπασε στη χώρα επανάσταση κατά της τσαρικής εξουσίας η
   οποία συνετρίβη και ο συνθέτης δεν μπόρεσε ποτέ να επιστρέψει στην πατρίδα
   του.

   [IMG]
   [IMG]
   Φρεντερίκ Σοπέν όπως απεικονίζεται από το φίλο του τον Ευγένιο Ντελακρουά
   το 1838.
   [IMG]
   [IMG]
   Η μοναδική γνωστή φωτογραφία του Φρεντερίκ Σοπέν, δημιουργία του
   Λουί-Ογκύσττ Μπισόν (1849).

  [Επεξεργασία] Η ζωή στο Παρίσι

   Από το 1831 ζούσε στο Παρίσι, που τότε ήταν επίκεντρο της πνευματικής και
   καλλιτεχνικής ζωής. Εκεί ζούσαν πολλοί σπουδαίοι συνθέτες, όπως οι
   Γιοακίνο Ροσίνι, Φραντς Λιστ, Εκτόρ Μπερλιόζ. Λίγους μήνες μετά την άφιξή
   του έδωσε το πρώτο του ρεσιτάλ και σταδιακά η φήμη του εξαπλωνόταν.
   Σύντομα απέκτησε πολλούς μαθητές (κυρίως μαθήτριες) και τα μαθήματα του
   προσέφεραν οικονομική άνεση και ασφάλεια. Παρά τη μεγάλη φήμη του όμως
   απέφευγε τις εμφανίσεις σε μεγάλα ακροατήρια. (Ισχυριζόταν ότι φοβόταν
   πολύ το κοινό.) Έτσι, στα 18 χρόνια παραμονής στο Παρίσι, έδωσε μόνο 19
   ρεσιτάλ. Το 1837 είχε ερωτευτεί μία μαθήτρια πιάνου, την Maria Wodzińska,
   και είχαν αρραβωνιαστεί, όμως η οικογένεια της κοπέλας διέλυσε τον
   αρραβώνα, πιθανότατα εξ αιτίας των προβλημάτων υγείας του συνθέτη.

  [Επεξεργασία] Η σχέση με τη Γεωργία Σάνδη

   Στο Παρίσι ο Σοπέν συνδεόταν με τον κύκλο του επίσης φημισμένου συνθέτη
   και πιανίστα Φραντς Λιστ. Στο σπίτι του γνώρισε τη συγγραφέα Γεωργία Σάνδη
   (ψευδώνυμο της Βαρώνης Aurore Dudevant), 6 χρόνια μεγαλύτερή του. Η πρώτη
   γνωριμία με την τολμηρή και μάλλον εκκεντρική συγγραφέα (κάπνιζε και
   φορούσε αντρικά ρούχα) του είχε προκαλέσει αρνητική εντύπωση και είχε
   σχολιάσει επικριτικά τη συμπεριφορά και την εμφάνισή της. Από το 1838 όμως
   ξεκίνησε η σχέση τους, που κράτησε 9 χρόνια.

   Το 1838-9 το ζευγάρι έζησε για λίγους μήνες στη Μαγιόρκα, στο ερημωμένο
   Μοναστήρι Valldemossa. Η Γεωργία Σάνδη πήγε εκεί γιατί το κλίμα θα
   βοηθούσε τον γιό της Maurice να ξεπεράσει κάποια προβλήματα υγείας και ο
   συνθέτης την ακολούθησε πιστεύοντας ότι εκεί θα βελτιωνόταν και η δική του
   υγεία (έπασχε από φυματίωση). Το κλίμα της περιοχής όμως δεν τον βοήθησε,
   και επιπλέον έπρεπε να αντιμετωπίσουν και την αρνητική στάση των ντόπιων
   απέναντι στο ανύπαντρο ζευγάρι. Έτσι σύντομα εγκατέλειψαν την Ισπανία και
   επέστρεψαν στη Γαλλία, όπου ζούσαν κατά διαστήματα στο Παρίσι και στη
   Nohant, στην κατοικία της Γεωργίας Σάνδη.

   Οι σχέσεις τους σταδιακά άρχισαν να ψυχραίνονται και το ζευγάρι χώρισε το
   1847. Ο λόγος του χωρισμού, όπως προκύπτει από επιστολή της Σάνδης προς
   τον Σοπέν η οποία ανακαλύφθηκε το 1950, είναι ότι ο συνθέτης υποστήριξε
   την κόρη της Γεωργίας Σάνδη, Solange, σε έντονη διαμάχη που είχε με τη
   μητέρα της επειδή είχε αρραβωνιαστεί κρυφά.

[Επεξεργασία] Τελευταία χρόνια

   [IMG]
   [IMG]
   Ο τάφος του Σοπέν στο κοιμητήριο Περ Λασέζ

   Από εκείνη τη χρονιά η υγεία του επιδεινώθηκε. Το 1848 έζησε για μεγάλο
   διάστημα στην Αγγλία και τη Σκωτία για ρεσιτάλ, κατόπιν πρόσκλησης της
   μαθήτριάς του Τζέιν Στέρλινγκ. Όταν επέστρεψε στο Παρίσι η υγεία του ήταν
   σε πολύ χειρότερη κατάσταση και τα οικονομικά του μέσα περιορισμένα.

   Πέθανε στο Παρίσι το 1849, μετά από χρόνια φυματίωση. Ενδέχεται όμως ο
   θάνατός του να οφείλεται σε καρδιακό νόσημα. Κηδεύτηκε στο Παρίσι και
   τάφηκε στο Κοιμητήριο Περ Λασέζ, όμως λόγω δικής του επιθυμίας η καρδιά
   του μεταφέρθηκε στην Πολωνία, όπου φυλάσσεται μέχρι και σήμερα.

[Επεξεργασία] Έργο

   Το έργο του Σοπέν προορίζεται αποκλειστικά για πιάνο, με εξαίρεση μερικά
   έργα μουσικής κοντσερτάντε για πιάνο και ορχήστρα, ένα τρίο για πιάνο,
   βιολί και βιολοντσέλο, μερικά έργα για πιάνο και βιολοντσέλο και ορισμένα
   τραγούδια για φωνή και πιάνο. Αρκετά από τα έργα του είναι πολύ απαιτητικά
   δεξιοτεχνικά, όπως οι Μπαλάντες και τα Σκέρτσι, αλλά αυτό που προέχει δεν
   είναι η δεξιοτεχνία αλλά ο μελωδικός χαρακτήρας. Μάλιστα έχει επισημανθεί
   ότι η δομή των μουσικών φράσεων είναι τέτοια, σαν να επρόκειτο να
   ερμηνευθούν από τραγουδιστή. Παράλληλα όμως με την ανεξάντλητη μελωδική
   του ευρηματικότητα, ο Σοπέν είχε μια πολύ αναπτυγμένη αρμονική φαντασία,
   ένα στοιχείο της τέχνης του που συχνά διαφεύγει της προσοχής των
   μουσικόφιλων.

   Ο Σοπέν αξιοποίησε τους παραδοσιακούς χορούς της πατρίδας του, τις
   Πολονέζες και τις Μαζούρκες, αλλά τα δικά του έργα δεν προορίζονται για
   χορό, αφού είναι πολύ γρήγορα και δεξιοτεχνικά. Το ίδιο ισχύει και για τα
   Βαλς του: είναι ευχάριστα κομμάτια σαλονιού, που προορίζονται για
   διασκέδαση.

   Μερικά από τα 24 Πρελούδια τα συνέθεσε κατά τη διάρκεια της παραμονής του
   στη Μαγιόρκα. Το πιο διάσημο από αυτά είναι το 15ο, το πρελούδιο "της
   σταγόνας της βροχής". Λέγεται ότι το συνέθεσε ένα βράδυ με έντονη
   κακοκαιρία, που περίμενε με αγωνία τη Σάνδη και τον γιό της, οι οποίοι
   είχαν καθυστερήσει να φτάσουν λόγω των καιρικών συνθηκών. Ωστόσο αυτού του
   είδους οι ιστορίες σχετικά με τα έργα του Σοπέν μάλλον πρέπει να
   τοποθετηθούν στον χώρο της μυθοπλασίας.

   Ξεχωριστές είναι και οι 24 σπουδές για πιάνο: εκτός από τις τεχνικές
   απαιτήσεις τους, είναι και αξιόλογα μουσικά κομμάτια που μπορούν να
   ερμηνευθούν σε συναυλίες. Αυτό δεν ήταν συνηθισμένο προηγουμένως, για
   παράδειγμα στις σπουδές του Τσέρνυ και του Κράμερ το ενδιαφέρον είναι
   καθαρά παιδαγωγικό. Από την εποχή του Σοπέν όμως και μετά πολλοί συνθέτες
   παρουσίασαν αντίστοιχα έργα αξιώσεων, όπως οι Φραντς Λιστ, Κλωντ Ντεμπυσύ
   και Αλεξάντρ Σκριάμπιν.

   Οι Σονάτες του Σοπέν δεν ακολουθούν την παράδοση του βιεννέζικου
   Κλασικισμού. Οι κριτικοί της εποχής μάλιστα παρατηρούσαν ότι μάλλον δεν
   γνώριζε καλά τη φόρμα του είδους, η αλήθεια όμως είναι ότι πιθανότατα δεν
   θα ήθελε ο ίδιος να τηρήσει την αυστηρή φόρμα. Εξ άλλου προτιμούσε
   κομμάτια σε ελεύθερες φόρμες όπως οι Μπαλάντες και τα Σκέρτσι. Ήταν
   μάλιστα ο πρώτος που παρουσίασε Σκέρτσο ως αυτόνομο κομμάτι.

   Τα Κοντσέρτα του για πιάνο και ορχήστρα είναι έργα στα οποία κυριαρχεί το
   πιάνο και η ορχήστρα έχει δευτερεύοντα ρόλο (παρουσιάζει την εισαγωγή, τα
   συνδετικά μέρη και το κλείσιμο). Στα σημεία που εμφανίζεται το πιάνο ο
   ρόλος της ορχήστρας είναι καθαρά συνοδευτικός.

[Επεξεργασία] Τα κυριότερα έργα

  [Επεξεργασία] Για πιάνο

     • 4 Scherzi (1831, 1837, 1839, 1842)
     • 3 Σονάτες (1828, 1839, 1844)
     • 12 Σπουδές αφιερωμένες στον Φραντς Λιστ (1829-1832) και 12 αφιερωμένες
       στην κόμησσα Ντ' Αγκού (1832-1836)
     • 24 Πρελούδια, έργο 28 (1831-1839)
     • Πρελούδιο σε ντο δίεση ελάσσονα, έργο 45 (1841)
     • 19 Νυχτερινά
     • 4 Μπαλάντες
     • 58 Μαζούρκες
     • 16 Πολωνέζες
     • 17 Βαλς
     • 3 Impromptus
     • Fantaisie-Impromptu (1835)
     • Φαντασία σε φα ελάσσονα (1841)
     • Berceuse (1843)
     • Βαρκαρόλλα (1846)
     • Πολωνέζα-Φαντασία (1846)

  [Επεξεργασία] Μουσική δωματίου

     • Σονάτα για βιολοντσέλο και πιάνο

  [Επεξεργασία] Για πιάνο και ορχήστρα

     • Rondo Krakowiak (1828)
     • Κοντσέρτο σε φα ελάσσονα [2ο κοντσέρτο] (1829-30)
     • Κοντσέρτο σε μι ελάσσονα [1ο κοντσέρτο] (1830)
     • Grande Polonaise Brillante (1830-1) και Andante spianato (1834)

   Commons logo
   Τα Κοινά έχουν πολυμέσα σχετικά με το θέμα
   Φρεντερίκ Σοπέν

[Επεξεργασία] Βιβλιογραφία

     • Γεώργιος Δρόσος, Φρειδερίκος Σοπέν: Η ζωή, το έργο, η εποχή του, εκδ.
       Αφοι Ζαχαρόπουλοι 1999, ISBN 960-208-609-2

                      Στο άρθρο αυτό έχει ενσωματωθεί κείμενο από το άρθρο
   Wikipedia-logo.png Frédéric Chopin της Αγγλόγλωσσης Βικιπαίδειας, η οποία
                      διανέμεται υπό την GNU FDL και την CC-BY-SA 3.0.
                      (ιστορικό/συντάκτες).

                      Στο άρθρο αυτό έχει ενσωματωθεί κείμενο από το άρθρο
   Wikipedia-logo.png Frédéric Chopin της Γαλλικής Βικιπαίδειας, η οποία
                      διανέμεται υπό την GNU FDL και την CC-BY-SA 3.0.
                      (ιστορικό/συντάκτες).

                      Στο άρθρο αυτό έχει ενσωματωθεί κείμενο από το άρθρο
   Wikipedia-logo.png Frédéric Chopin της Γερμανικής Βικιπαίδειας, η οποία
                      διανέμεται υπό την GNU FDL και την CC-BY-SA 3.0.
                      (ιστορικό/συντάκτες).

   π • σ • ε
                                  Ρομαντισμός
   18ος αιώνας - 19ος αιώνας
                         Μπετόβεν  · Παγκανίνι  · Σούμπερτ  · Μπερλιόζ  ·
   Ρομαντική μουσική     Μέντελσον  · Σοπέν  · Σούμαν  · Λιστ  · Βάγκνερ  ·
                         Βέρντι  · Μπραμς  · Τσαϊκόφσκι  · Η Ομάδα των Πέντε
                          · Ντβόρζακ  · Γκριγκ
                         Μπλέηκ  · Μπερνς  · Μπάυρον  · Κόλριτζ  · Γκαίτε  ·
   Ρομαντική λογοτεχνία  Ουγκώ  · Κητς  · Λαμαρτίνος  · Λεοπάρντι  ·
                         Λέρμοντοφ  · Μιτσκίεβιτς  · Νερβάλ  · Νοβάλις  ·
                         Πούσκιν  · Σέλλεϋ  · Σλοβάτσκι  · Γουόρντσγουορθ
                         Μπρούλοφ  · Κόνσταμπλ  · Κορό  · Ντελακρουά  ·
   Εικαστικές τέχνες και Φρίντριχ  · Ζερικώ  · Νεογοτθική Αρχιτεκτονική  ·
   αρχιτεκτονική         Γκόγια  · Σχολή του Hudson River  · Λετζ  · Κίνηση
                         των Ναζαρηνών  · Πάλμερ  · Τέρνερ
   Ρομαντική διανόηση    Βοημιανισμός  · Ρομαντικός εθνικισμός
   << Διαφωτισμός
                                                          Βικτωριανή τέχνη >>

   Ανακτήθηκε από
   "http://el.wikipedia.org/wiki/%CE%A6%CF%81%CE%B5%CE%BD%CF%84%CE%B5%CF%81%CE%AF%CE%BA_%CE%A3%CE%BF%CF%80%CE%AD%CE%BD"
   Κατηγορίες: Συνθέτες κλασικής μουσικής | Πολωνοί | Γεννήσεις το 1810 |
   Θάνατοι το 1849

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Afrikaans
     • Aragonés
     • العربية
     • مصرى
     • Asturianu
     • Azərbaycanca
     • Žemaitėška
     • Беларуская
     • Беларуская (тарашкевіца)
     • Български
     • Brezhoneg
     • Bosanski
     • Català
     • Soranî / کوردی
     • Česky
     • Cymraeg
     • Dansk
     • Deutsch
     • English
     • Esperanto
     • Español
     • Eesti
     • Euskara
     • فارسی
     • Suomi
     • Français
     • Frysk
     • Gaeilge
     • 贛語
     • Galego
     • Gaelg
     • עברית
     • Fiji Hindi
     • Hrvatski
     • Magyar
     • Հայերեն
     • Bahasa Indonesia
     • Ido
     • Íslenska
     • Italiano
     • 日本語
     • ქართული
     • Қазақша
     • 한국어
     • Къарачай-Малкъар
     • Kurdî
     • Latina
     • Lëtzebuergesch
     • Limburgs
     • Líguru
     • Lietuvių
     • Latviešu
     • Македонски
     • Монгол
     • मराठी
     • Кырык мары
     • Malti
     • Nāhuatl
     • Plattdüütsch
     • Nederlands
     • ‪Norsk (nynorsk)‬
     • ‪Norsk (bokmål)‬
     • Occitan
     • Polski
     • پنجابی
     • Português
     • Runa Simi
     • Română
     • Русский
     • Sardu
     • Sicilianu
     • Srpskohrvatski / Српскохрватски
     • Simple English
     • Slovenčina
     • Slovenščina
     • Shqip
     • Српски / Srpski
     • Svenska
     • Kiswahili
     • தமிழ்
     • ไทย
     • Tagalog
     • Türkçe
     • Українська
     • O'zbek
     • Tiếng Việt
     • Volapük
     • Winaray
     • Yorùbá
     • 中文
     • 文言
     • 粵語

     • Τελευταία τροποποίηση 08:48, 11 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
