   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                         Ακάθιστος ύμνος

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   «Ο Ακάθιστος Ύμνος», ρωσική εικόνα του
   14ου αιώνα. Στο κέντρο εικονίζεται η
   Παναγία, ενώ καθεμιά από τις μικρές
   περιφερειακές εικόνες αφορά τη διήγηση
   ενός από τους 24 «οίκους» του Ακάθιστου
   Ύμνου

   Ακάθιστος ύμνος ονομάζεται γενικά κάθε
   ύμνος ο οποίος ψάλλεται από τους πιστούς
   σε όρθια στάση. Έχει επικρατήσει όμως να
   λέγεται έτσι ένας ύμνος («Κοντάκιο») της
   Ορθόδοξης Εκκλησίας προς τιμήν της
   Θεοτόκου, ο οποίος ψάλλεται στους ναούς
   τις πέντε πρώτες Παρασκευές της Μεγάλης
   Τεσσαρακοστής, τις πρώτες τέσσερις
   τμηματικά, και την πέμπτη ολόκληρος.
   Είναι ένας ύμνος που αποτελείται από
   προοίμιο και 24 οίκους (στροφές) σε
   ελληνική αλφαβητική ακροστιχίδα, από το
   Α ως το Ω (κάθε «οίκος» ξεκινά με το
   αντίστοιχο κατά σειρά ελληνικό γράμμα).

   Ο Ακάθιστος ύμνος θεωρείται ως ένα
   αριστούργημα της βυζαντινής
   υμνογραφίας. Είναι γραμμένος πάνω στους
   κανόνες της ομοτονίας, ισοσυλλαβίας και
   εν μέρει της ομοιοκαταληξίας. Η γλώσσα
   του είναι σοβαρή και ποιητική και
   πλουτίζεται από κοσμητικά επίθετα και
   πολλά σχήματα λόγου (αντιθέσεις,
   μεταφορές, κλπ). Το θέμα του είναι η
   εξύμνηση της ενανθρώπισης του Θεού μέσω
   της Θεοτόκου, πράγμα που γίνεται με
   πολλές εκφράσεις χαράς και αγαλλίασης,
   οι οποίες του προσδίδουν θριαμβευτικό
   τόνο.

   Πίνακας περιεχομένων

     * 1 Ονομασία
     * 2 Ιστορία
     * 3 Συνθέτης
     * 4 Δομή
     * 5 Σύγχρονη ακολουθία (Χαιρετισμοί)

          * 5.1 Στην Κωνσταντινούπολη

     * 6 Εικόνες του Ακαθίστου

          * 6.1 Μονή Διονυσίου
          * 6.2 Μονή Χιλανδαρίου
          * 6.3 Μονή Ζωγράφου

     * 7 Επιδράσεις στη λαϊκή γλώσσα
     * 8 Παραπομπές
     * 9 Πηγές
     * 10 Εξωτερικές συνδέσεις

[Επεξεργασία] Ονομασία

   Ο ύμνος αυτός ονομάζεται «Ακάθιστος»
   από την όρθια στάση^[1], που τηρούσαν οι
   πιστοί κατά τη διάρκεια της ψαλμωδίας
   της. Οι πιστοί έψαλαν τον Ακάθιστο ύμνο
   όρθιοι, υπό τις συνθήκες που θεωρείται
   ότι εψάλη για πρώτη φορά, ενώ το
   εκκλησίασμα παρακολουθούσε όρθιο και
   την ακολουθία της εορτής του
   Ευαγγελισμού, με την οποία συνδέθηκε ο
   ύμνος^[2].

   [IMG]
   [IMG]
   Φορητή εικόνα της Παναγίας της
   Βλαχερνιώτισσας, που μετέφεραν οι
   Σταυροφόροι στον Άγιο Μάρκο της
   Βενετίας το 1204

[Επεξεργασία] Ιστορία

   Το έτος 626, και ενώ ο Αυτοκράτορας
   Ηράκλειος ηγούνταν εκστρατείας του
   βυζαντινού στρατού κατά των Περσών, η
   Κωνσταντινούπολη πολιορκήθηκε
   αιφνιδίως από τους Αβάρους^[3].
   Γνωρίζοντας την απουσία του στρατού, οι
   Άβαροι απέρριψαν κάθε πρόταση
   εκεχειρίας και την 6η Αυγούστου
   κατέλαβαν την Παναγία των Βλαχερνών. Σε
   συνεργασία με τους Πέρσες, τη νύχτα της
   7ης προς 8η Αυγούστου, ετοιμάζονταν για
   την τελική επίθεση, ενώ ο Πατριάρχης
   Σέργιος περιέτρεχε τα τείχη της Πόλης με
   την εικόνα της Παναγίας της
   Βλαχερνίτισσας και ενεθάρρυνε το λαό
   στην αντίσταση. Τη νύχτα εκείνη, φοβερός
   ανεμοστρόβιλος, που αποδόθηκε σε θεϊκή
   αρωγή, δημιούργησε τρικυμία και
   κατέστρεψε τον εχθρικό στόλο, ενώ
   αντεπίθεση των αμυνομένων προξένησε
   τεράστιες απώλειες στους Αβάρους και
   τους Πέρσες, οι οποίοι αναγκάστηκαν να
   λύσουν την πολιορκία και να αποχωρήσουν
   άπρακτοι.

   «Τῇ ὑπερμάχῳ στρατηγῷ τὰ νικητήρια,
   ὡς λυτρωθεῖσα τῶν δεινῶν
   εὐχαριστήρια,
   ἀναγράφω σοι ἡ Πόλις σου Θεοτόκε.
   Ἀλλ' ὡς ἔχουσα τὸ κράτος ἀπροσμάχητον,
   ἐκ παντοίων με κινδύνων ἐλευθέρωσον,
   ἵνα κράζω σοι· Χαῖρε, Νύμφη ἀνύμφευτε».

   Την 8η Αυγούστου, η Πόλη είχε σωθεί από τη
   μεγαλύτερη ως τότε απειλή της ιστορίας
   της. Ο λαός, θέλοντας να πανηγυρίσει τη
   σωτηρία του, την οποία απέδιδε σε
   συνδρομή της Θεοτόκου, συγκεντρώθηκε
   στο Ναό της Παναγίας των Βλαχερνών. Τότε,
   κατά την παράδοση, όρθιο το πλήθος έψαλε
   τον από τότε λεγόμενο «Ακάθιστο Ύμνο»
   στην Παναγία, αποδίδοντας τα
   «νικητήρια» και την ευγνωμοσύνη του «τῇ
   ὑπερμάχῳ στρατηγῷ».

   Κατά την επικρατέστερη άποψη, δεν ήταν
   δυνατό να συνετέθη ο ύμνος σε μία νύκτα.
   Άρα, μάλλον είχε συντεθεί νωρίτερα και
   μάλιστα θεωρείται ότι ψαλλόταν στο
   συγκεκριμένο ναό στην αγρυπνία της 15ης
   Αυγούστου κάθε έτους. Απλώς, εκείνη την
   ημέρα ο ύμνος εψάλη «ὀρθοστάδην», ενώ
   αντικαταστάθηκε το ως τότε προοίμιο
   («Τὸ προσταχθὲν μυστικῶς λαβὼν ἐν
   γνώσει») με το ως σήμερα
   χρησιμοποιούμενο «Τῇ ὑπερμάχῳ
   στρατηγῷ τὰ νικητήρια», το οποίο έδωσε
   τον δοξολογικό και εγκωμιαστικό τόνο
   στον ως τότε διηγηματικό και δογματικό
   ύμνο.

   Σύμφωνα όμως με άλλες ιστορικές πηγές, ο
   Ακάθιστος Ύμνος συνδέεται και με άλλα
   παρόμοια γεγονότα, όπως τις πολιορκίες
   και την σωτηρία της Κωνσταντινούπολης
   επί των Αυτοκρατόρων Κωνσταντίνου του
   Πωγωνάτου (673), Λέοντος του Ισαύρου (717-718)
   και Μιχαήλ Γ΄ (860). Δεδομένων των τότε
   ιστορικών συνθηκών (εικονομαχική έριδα,
   κλπ.), δε θεωρείται απίθανο η Παράδοση να
   έχει αλλοιώσει την ιστορική
   πραγματικότητα, με αποτέλεσμα να
   καθίσταται πολύ δύσκολο να λεχθεί μετά
   βεβαιότητος ποιο ήταν το ιστορικό
   περιβάλλον της δημιουργίας του Ύμνου.

   [IMG]
   [IMG]
   Η Θεοτόκος του Ακαθίστου, ρωσική εικόνα
   του 18ου αιώνα. Εικονίζεται η Θεοτόκος
   ένθρονος, με τον νεαρό Ιησού από πάνω
   της. Περιστοιχίζεται από προφήτες, οι
   οποίοι κρατούν ειλητάρια με τις
   προφητείες τους για την Ενσάρκωση. Στην
   αυθεντική εικόνα, περιφερειακά
   εικονίζονται περιστατικά της ζωής της
   Θεοτόκου^[4]

[Επεξεργασία] Συνθέτης

   Ενώ είναι αδιαμφισβήτητο ότι ο ύμνος
   ψαλλόταν ως ευχαριστήρια ωδή προς την
   υπέρμαχο στρατηγό του Βυζαντινού
   κράτους, εντούτοις το πρόβλημα της
   σύνθεσης του Κοντακίου του Ακάθιστου
   Ύμνου παραμένει μέχρι και σήμερα ένα από
   τα σημαντικότερα και δυσκολότερα
   φιλολογικά προβλήματα, καθώς οι
   μελετητές όχι μόνο δεν έχουν ακόμη
   καταλήξει στο ποιος, πότε και γιατί
   συνέθεσε τον ύμνο αυτό, αλλά οι γνώμες
   τους εμφανίζουν και μεγάλες
   αποκλίσεις^[5].

   Το ποιος και το πότε βεβαίως είναι
   αλληλένδετα, αλλά σε όλη τη χειρόγραφη
   παράδοση ο ύμνος φέρεται ως ανώνυμος,
   ενώ ο Συναξαριστής που τον συνδέει με τα
   γεγονότα του Αυγούστου του 626 δεν
   αναφέρει ούτε το χρόνο της σύνθεσής του,
   ούτε τον μελωδό του. Το περιεχόμενό του
   πάντως απηχεί τις δογματικές θέσεις της
   Γ' Οικουμενικής Συνόδου, επομένως η
   χρονολογία σύγκλησής της, το 431, αποτελεί
   μία σταθερά (terminus post quem), καθώς είναι
   σίγουρο ότι ο ύμνος δεν συνετέθη
   νωρίτερα. Από την άλλοι, κάποιοι
   ερευνητές θεωρούν ότι από το
   περιεχόμενό του συνάγεται ότι ο ύμνος
   αναφέρεται σε κοινό εορτασμό του
   Ευαγγελισμού και των Χριστουγέννων,
   εορτές οι οποίες χωρίστηκαν κατά τη
   βασιλεία του Ιουστινιανού (527-565), πράγμα
   που, αν ισχύει, αφενός σημαίνει ότι ο
   ύμνος γράφτηκε το αργότερο επί
   Ιουστινιανού, αφετέρου ενισχύει την
   άποψη ότι προϋπήρχε των γεγονότων του 626.

   Η παράδοση όμως αποδίδει τον Ακάθιστο
   ύμνο στον μεγάλο βυζαντινό υμνογράφο
   του 6ου αιώνα, Ρωμανό τον Μελωδό. Την
   άποψη αυτή υποστηρίζουν πολλοί
   ερευνητές (P. F. Krypiakiewicz, F. Doelger, H.-G. Beck, E.
   Wellesz, P. Maas, Σ. Ευστρατιάδης), οι οποίοι
   θεωρούν ότι οι εκφράσεις του ύμνου, η
   γενικότερη ποιητική του αρτιότητα και
   δογματική του πληρότητα δεν μπορούν
   παρά να οδηγούν στο Ρωμανό. Ένας άλλος
   ερευνητής, ο J. Grosdidier de Matons, θεωρεί ότι ένα
   κοντάκιο του Ρωμανού ακολουθεί τη
   μουσική και το μέτρο του α' οίκου του
   Ακαθίστου Ύμνου («Ἄγγελος
   πρωτοστάτης...»), πράγμα που κατ'αυτόν
   σημαίνει ότι ο Ρωμανός τουλάχιστον
   γνώριζε (αν δεν συνέγραψε ο ίδιος) τον
   Ύμνο. Τέλος, σε κώδικα του 13ου αιώνα^[6]
   υπάρχει μεταγενέστερη σημείωση, του 16ου
   αιώνα, η οποία αναφέρει τον Ρωμανό ως
   ποιητή του ύμνου.

   Πλην όμως, η άποψη αυτή αντικρούεται από
   πολλούς μελετητές που βρίσκουν στη δομή,
   στο ύφος και το περιεχόμενό του πολλά
   μεταρωμανικά στοιχεία^[7]. Κατά μία άποψη,
   ο ύμνος ψάλθηκε καλοκαίρι, στη γιορτή
   της Κοιμήσεως της Θεοτόκου, και μάλλον
   αργότερα μεταφέρθηκε στο Σάββατο της Ε΄
   εβδομάδος των νηστειών, ίσως από τους
   εικονόφιλους μοναχούς του Στουδίου.
   Έτσι, πλησίασε την γιορτή του
   Ευαγγελισμού. Είναι δε ενδεχόμενο σε
   αυτή τη μεταφορά, και πάλι για λόγους
   σχετικούς με την Εικονομαχία, να
   αλλοιώθηκε και το ιστορικό του
   Συναξαριστή, και από το 728, που
   αυτοκράτορας ήταν ο εικονομάχος Λέων Γ΄
   Ίσαυρος, να μεταφέρθηκε στο 626, στα
   χρόνια του Ηρακλείου, ο οποίος πολεμούσε
   τους Πέρσες για να επανακτήσει τον Τίμιο
   Σταυρό.

   Εξάλλου, υπάρχουν άλλες δύο εκδοχές για
   το πρόσωπο του μελωδού του Ακάθιστου
   Ύμνου, οι οποίες έχουν κάποιες σοβαρές
   ενδείξεις. Η μία εκδοχή, η οποία
   υποστηρίζεται μεταξύ άλλων και από τον
   καθηγητή Βυζαντινής Φιλολογίας Ν. Β.
   Τωμαδάκη^[5] και τον O. Bardenhewer, αναφέρει το
   όνομα του Πατριάρχη Κωνσταντινουπόλεως
   Γερμανού Α΄ (715-730), ο οποίος έζησε τα
   γεγονότα της θαυμαστής λύτρωσης της
   Κωνσταντινούπολης από την πολιορκία της
   Πόλης από τους Άραβες το 718, επί
   Αυτοκράτορος Λέοντος του Ισαύρου. Η
   εκδοχή αυτή βασίζεται στο γεγονός ότι
   μία λατινική μετάφραση του ύμνου, η
   οποία έγινε γύρω στο 800 από τον επίσκοπο
   Βενετίας Χριστόφορο, τον αναφέρει ως
   δημιουργό του ύμνου (Incipit Hymnus de Sancta Dei
   Genetrice Maria, Victoriferus atque Salutatorius, a Sancto Germano
   Patriarcha Constantinopolitano)^[7].

   Η άλλη εκδοχή, που υποστηρίζεται μεταξύ
   άλλων από τον Θ. Δετοράκη, βασίζεται σε
   μια παλαιά αχρονολόγητη εικόνα του
   Ευαγγελισμού στο παρεκκλήσιο του Αγίου
   Νικολάου της ονομαστής μονής του Αγίου
   Σάββα στα Ιεροσόλυμα, όπου εικονίζεται
   και ένας μοναχός, ο οποίος κρατάει ένα
   ειλητάριο που γράφει «Ἄγγελος
   πρωτοστάτης οὐρανόθεν ἐπέμφθη» (αρχή
   του α΄ οίκου του Ακάθιστου ύμνου). Στο
   κεφάλι του μοναχού αυτού γράφει «ο άγιος
   Κοσμάς». Πρόκειται για τον Κοσμά το
   μελωδό, ο οποίος έζησε και αυτός τα
   γεγονότα του 718, καθώς απεβίωσε το 752 ή 754.

   [IMG]
   [IMG]
   «Θεοτόκος Δεομένη», ρωσική εικόνα του
   13ου αιώνα, με πρότυπο την περίφημη
   εικόνα της Παναγίας των Βλαχερνών^[8]

   Άλλες, λιγότερο πιθανές απόψεις^[9],
   θεωρούν ως μελωδό του ύμνου τον
   Πατριάρχη Σέργιο (K. Krumbacher, W. Christ, M. Paranikas,
   C. Del Grande και Αι. Χριστοφιλοπούλου), τον
   σύγχρονο με την πολιορκία Γεώργιο
   Πισίδη (J. M. Quercius), τον ιερό Φώτιο (Α.
   Παπαδόπουλος-Κεραμέας), τον Απολινάριο
   τον Αλεξανδρέα, τον Μητροπολίτη
   Νικομήδειας Γεώργιο Σικελιώτη, κ.λ.π.

   Βέβαιο είναι πάντως ότι οι ειρμοί του
   Κανόνα του Ακάθιστου Ύμνου είναι έργο
   του Ιωάννου Δαμασκηνού, ενώ τα τροπάρια
   του Ιωσήφ Ξένου του Υμνογράφου^[10].

[Επεξεργασία] Δομή

   Ο Ακάθιστος Ύμνος αποτελείται από 24
   «οίκους» (στροφές), οι οποίοι είναι δύο
   ειδών. Οι περιττοί (Α-Γ-Ε...), που είναι
   εκτενέστεροι, αποτελούνται από δεκαοκτώ
   στίχους. Οι πέντε πρώτοι περιλαμβάνουν
   τη διήγηση, οι δώδεκα επόμενοι αποτελούν
   τους χαιρετισμούς, οι οποίοι
   απευθύνονται προς την Θεοτόκο και ο
   δέκατος όγδοος είναι το εφύμνιο «χαίρε
   νύμφη Ανύμφευτε». Οι άρτιοι (Β-Δ-Ζ...), που
   είναι συντομότεροι, αποτελούνται μόνο
   από πέντε στίχους διήγησης και το
   εφύμνιο «Αλληλούια». Από τους άρτιους
   οίκους, οι περισσότεροι αναφέρονται στο
   Χριστό (Θ-Κ-Μ-Ξ-Π-Σ-Υ-Χ), και μερικοί στη
   Θεοτόκο (Β-Δ-Ζ-Ω).

   «Τό προσταχθέν μυστικῶς λαβών ἐν
   γνώσει,
   ἐν τῇ σκηνῇ τοῦ Ἰωσήφ σπουδῇ ἐπέστη
   ὁ ἀσώματος λέγων τῇ ἀπειρογάμῳ·
   ὁ κλίνας τῇ καταβάσει τούς οὐρανούς
   χωρεῖται ἀναλλοιώτως ὅλος ἐν σοί·
   ὅν καί βλέπων ἐν μήτρᾳ σου,
   λαβόντα δούλου μορφήν,
   ἐξίσταμαι κραυγάζειν σοι·
   Χαῖρε, νύμφη ἀνύμφευτε».

   Γενικό θέμα του ύμνου είναι ο
   Ευαγγελισμός της Θεοτόκου, ο οποίος
   αναφερόταν και στο αρχικό του προοίμιο
   (Τό προσταχθέν μυστικῶς...»). Με πηγές του
   την Αγία Γραφή και τους Πατέρες της
   Εκκλησίας, ο Ακάθιστος Ύμνος περιγράφει
   τα ιστορικά γεγονότα, αλλά προχωρεί και
   σε θεολογική και δογματική ανάλυσή τους.

   Ο πρώτοι δώδεκα οίκοι του (Α-Μ) αποτελούν
   το ιστορικό μέρος. Εκεί εξιστορούνται τα
   γεγονότα από τον Ευαγγελισμό της
   Θεοτόκου μέχρι την Υπαπαντή,
   ακολουθώντας τη διήγηση του Ευαγγελιστή
   Λουκά. Αναφέρεται ο Ευαγγελισμός (Α, Β, Γ,
   Δ), η επίσκεψη της εγκύου Παρθένου στην
   Ελισάβετ (Ε), οι αμφιβολίες του Ιωσήφ (Ζ),
   η προσκύνηση των ποιμένων (Η) και των
   Μάγων (Θ, Ι, Κ), η Υπαπαντή (Μ) και η φυγή
   στην Αίγυπτο (Λ), η οποία είναι η μόνη που
   έχει ως πηγή το απόκρυφο πρωτευαγγέλιο
   του Ψευδο-Ματθαίου^[11].

   Οι τελευταίοι δώδεκα (Ν-Ω) αποτελούν το
   θεολογικό ή δογματικό μέρος, στο οποίο ο
   μελωδός αναλύει τις βαθύτερες
   θεολογικές και δογματικές προεκτάσεις
   της Ενανθρώπισης του Κυρίου και το σκοπό
   της, που είναι η σωτηρία των πιστών.

   Ο μελωδός βάζει στο στόμα του
   αρχαγγέλου, του εμβρύου Προδρόμου, των
   ποιμένων, των μάγων και των πιστών τα 144
   συνολικά «Χαῖρε», τους Χαιρετισμούς
   προς τη Θεοτόκο, που αποτελούν ποιητικό
   εμπλουτισμό του χαιρετισμού του Γαβριήλ
   («Χαῖρε Κεχαριτωμένη»), που αναφέρει ο
   Ευαγγελιστής Λουκάς (Λουκ. α΄ 28).

                               Οι 24 οίκοι του Ακαθίστου Ύμνου
Γράμμα        Διήγηση                     Θέμα              Χαιρετισμό   Εφύμνιο
                                                                              απευθύνει
                                             ιστορικό μέρος
             Ἄγγελος
             πρωτοστάτης
             οὐρανόθεν
             ἐπέμφθη
             εἰπεῖν τῇ          Ο αρχάγγελος
             Θεοτόκω τὸ          Γαβριήλ έρχεται
Greek uc     Χαῖρε· καὶ σὺν και φέρνει το          Αρχάγγελος Χαῖρε,
alpha.svg    τῇ ἀσωμάτῳ        θεϊκό μήνυμα, το     Γαβριήλ       νύμφη
             φωνῇ                     «χαῖρε», στη                                ἀνύμφευτε
             σωματούμενόν σε Θεοτόκο
             θεωρῶν, Κύριε,
             ἐξίστατο καὶ
             ἵστατο
             κραυγάζων πρὸς
             Αὐτὴν τοιαῦτα
             Βλέπουσα ἡ
             Ἁγία ἑαυτήν ἐν
             ἁγνείᾳ, φησὶ
             τῷ Γαβριὴλ
             θαρσαλέως· τὸ
             παράδοξόν σου     Η Θεοτόκος απορεί
Greek uc     τῆς φωνῆς,          για τον παράδοξο                         Ἀλληλούια
beta.svg     δυσπαράδεκτόν    τρόπο της
             μου τῇ ψυχῇ        συλλήψεως
             φαίνεται·
             ἀσπόρου γὰρ
             συλλήψεως, τὴν
             κύησιν πὼς
             λέγεις κράζων
             Γνῶσιν
             ἄγνωστον
             γνῶναι ἡ
             Παρθένος
             ζητοῦσα,
             ἐβόησε πρὸς
             τὸν
             λειτουργοῦντα· Ο Γαβριήλ της                               Χαῖρε,
Greek uc     ἐκ λαγόνων          εξηγεί την               Αρχάγγελος νύμφη
gamma.png    ἁγνῶν υἷον        απόρρητη βουλή       Γαβριήλ       ἀνύμφευτε
             πῶς ἔσται           του Θεού
             τεχθῆναι
             δυνατόν; λέξον
             μοι. Πρὸς ἥν
             ἐκεῖνος
             ἔφησεν ἐν
             φόβῳ, πλὴν
             κραυγάζων οὕτω
             Δύναμις τοῦ
             Ὑψίστου
             ἐπεσκίασε τότε
             πρὸς σύλληψιν
             τῇ Ἀπειρογάμω·
             καὶ τὴν               Η δύναμη του Θεού
Greek uc     εὔκαρπον             επισκιάζει την
delta.svg    ταύτης νηδύν ὡς Παρθένο και                                  Ἀλληλούια
             ἀγρὸν                  συλλαμβάνει τον
             ὑπέδειξεν           Υιό του Θεού
             ἡδὺν ἅπασι
             τοῖς θέλουσι
             θερίζειν
             σωτηρίαν ἐν τῷ
             ψάλλειν οὕτως
             Ἔχουσα
             θεοδόχον ἡ
             Παρθένος τὴν
             μήτραν,                 Η Θεοτόκος
             ἀνέδραμε πρὸς   επισκέπτεται τη
             τὴν Ἐλισάβετ.    συγγενή της
             Τὸ δὲ βρέφος      Ελισάβετ, η οποία   Ιωάννης ο    Χαῖρε,
Greek uc     ἐκείνης εὐθὺς  κυοφορεί τον           Βαπτιστής   νύμφη
epsilon.svg  ἐπιγνόν τὸν       Πρόδρομο, και          (ως έμβρυο)  ἀνύμφευτε
             ταύτης                  ανταλλάσσουν
             ἀσπασμὸν            προφητικούς
             ἔχαιρε καὶ         λόγους
             ἅλμασιν ὡς
             ἄσμασιν ἐβόα
             πρὸς τὴν
             Θεοτόκον
             Ζάλην ἔνδοθεν
             ἔχων λογισμῶν
             ἀμφιβόλων, ὁ
             σώφρων Ἰωσὴφ     Ο Ιωσήφ, μνηστήρας
             ἐταράχθη· πρὸς της Παρθένου,
             τὴν ἄγαμόν σὲ   αμφιβάλλει, αλλά
Greek uc     θεωρῶν καὶ         ενημερώνεται από                        Ἀλληλούια
zeta.png     κλεψίγαμον          τον άγγελο για το
             ὑπονοῶν              μυστήριο της
             Ἄμεμπτε· μαθὼν συλλήψεως
             δέ σου τὴν
             σύλληψιν ἐκ
             Πνεύματος
             Ἁγίου, ἔφη
             Ἤκουσαν oἱ
             ποιμένες τῶν
             Ἀγγέλων
             ὑμνούντων τὴν
             ἔνσαρκον
             Χριστοῦ
             παρουσίαν· καὶ  Ο Χριστός
Greek uc     δραμόντες ὡς      γεννιέται και οι    οι                 Χαῖρε,
eta.png      πρὸς ποιμένα,     ποιμένες έρχονται ποιμένες     νύμφη
             θεωροῦσι             και Τον                                          ἀνύμφευτε
             τοῦτον ὡς           προσκυνούν
             ἀμνὸν ἄμωμον
             ἐν γαστρὶ τῆς
             Μαρίας
             βοσκηθέντα, ἥν
             ὑμνοῦντες
             εἶπον
             Θεοδρόμον
             ἀστέρα
             θεωρήσαντες
             Μάγοι, τῇ
             τούτου
             ἠκολούθησαν
             αἴγλῃ· καὶ ὡς  Το αστέρι δείχνει
Greek uc     λύχνον                  τον δρόμο στους
theta.png    κρατοῦντες         μάγους της                                    Ἀλληλούια
             αὐτόν, δι'            Ανατολής
             αὐτοῦ ἠρεύνων
             κραταιὸν
             Ἄνακτα καὶ
             φθάσαντες τὸν
             ἄφθαστον,
             ἐχάρησαν αὐτῷ
             βοῶντες
             Ἴδον παῖδες
             Χαλδαίων ἐν
             χερσὶ τῆς
             Παρθένου τὸν
             πλάσαντα χειρὶ
             τοὺς
             ἀνθρώπους· καὶ
Greek uc     Δεσπότην              Η προσκύνηση των                         Χαῖρε,
iota.png     νοοῦντες             μάγων                        οι Μάγοι      νύμφη
             αὐτόν, εἰ καὶ                                                           ἀνύμφευτε
             δούλου μορφὴν
             ἔλαβεν,
             ἔσπευσαν τοῖς
             δώροις
             θεραπεῦσαι καὶ
             βοῆσαι τῇ
             Εὐλογημένῃ
             Κήρυκες
             θεοφόροι
             γεγονότες οἱ
             Μάγοι,
             ὑπέστρεψαν εἰς
             τὴν Βαβυλῶνα     Οι μάγοι (θεοφόροι
Greek uc     ἐκτελέσαντές     κήρυκες)
kappa.png    σου τὸν χρησμόν επιστρέφουν από                          Ἀλληλούια
             καὶ κηρύξαντές  άλλο δρόμο στη
             σε τὸν Χριστὸν  Βαβυλώνα
             ἅπασιν,
             ἀφέντες τὸν
             Ἡρώδην ὡς
             ληρώδη μὴ
             εἰδότα ψάλλειν
             Λάμψας ἐν τῇ
             Αἰγύπτῳ
             φωτισμὸν
             ἀληθείας
             ἐδίωξας τοῦ
             ψεύδους τὸ                                            οι πιστοί
             σκότος· τὰ γὰρ                                    που               Χαῖρε,
Greek uc     εἴδωλα ταύτης    Η φυγή στην              ερύσθησαν   νύμφη
lamda.png    Σωτήρ μὴ              Αίγυπτο                    από τα          ἀνύμφευτε
             ἐνέγκαντά σου                                      είδωλα
             τὴν ἰσχὺν
             πέπτωκεν, οἱ
             τούτων δὲ
             ρυσθέντες
             ἐβόων πρὸς τὴν
             Θεοτόκον
             Μέλλοντος
             Συμεῶνος τοῦ
             παρόντος
             αἰῶνος
             μεθίστασθαι
             τοῦ ἀπατεῶνος, Ο Συμεών δέχεται
Greek uc     ἐπεδόθης ὡς       στην αγκάλη του ως                      Ἀλληλούια
mu.png       βρέφος αὐτῷ       βρέφος τον Χριστό
             ἀλλ' ἐγνώσθης
             τούτω καὶ Θεὸς
             τέλειος· διόπερ
             ἐξεπλάγη σου
             τὴν ἄρρητον
             σοφίαν κράζων
                                  δογματικό-θεολογικό μέρος
             Νέαν ἔδειξε
             κτίσιν
             ἐμφανίσας ὁ
             Κτίστης ἡμῖν
             τοῖς ὑπ' αὐτοῦ
             γενομένοις· ἐξ  Ο Λόγος του Θεού
             ἀσπόρου               με την σάρκωσή Του                      Χαῖρε,
Greek uc     βλαστήσας            δημιουργεί νέα       οι πιστοί    νύμφη
nu.png       γαστρός καὶ        κτίση, η οποία τον                       ἀνύμφευτε
             φυλάξας ταύτην   δοξολογεί
             ὥσπερ ἦν
             ἄφθορον, ἵνα
             τὸ θαῦμα
             βλέποντες
             ὑμνήσωμεν
             αὐτὴν βοῶντες
             Ξένον τόκον
             ἰδόντες,
             ξενωθῶμεν τοῦ
             κόσμου, τὸν
             νοῦν εἰς             Ο παράξενος -«ὁ
             οὐρανὸν              ξένος» - τόκος
             μεταθέντες·        προτρέπει τους
Greek uc     διὰ τοῦτο γὰρ   ανθρώπους να                                Ἀλληλούια
xi.png       ὁ ὑψηλὸς Θεός   αποξενωθούν από
             ἐπὶ γῆς ἐφάνη  τον κόσμο και να
             ταπεινὸς             υψώσουν το νου
             ἄνθρωπος·           τους στον ουρανό
             βουλόμενος
             ἑλκύσαι πρὸς
             τὸ ὕψος τοὺς
             αὐτῷ βοώντας
             Ὅλως ἦν ἐν
             τοῖς κάτω καὶ
             τῶν ἄνω
             οὐδόλως ἀπῆν
             ὁ ἀπερίγραπτος
             Λόγος·                  Όλος ήταν στην γη
Greek uc     συγκατάβασις      ο δοξολογούμενος                        Χαῖρε,
omicron.png  γὰρ θεϊκή, οὐ     Λόγος, αλλά και       οι πιστοί    νύμφη
             μετάβασις            από τον ουρανό δεν                      ἀνύμφευτε
             τοπικὴ γέγονε,   απουσίαζε
             καὶ τόκος ἐκ
             Παρθένου
             θεολήπτου
             ἀκουούσης
             ταῦτα
             Πᾶσα φύσις
             Ἀγγέλων
             κατεπλάγη τὸ
             μέγα τῆς σῆς
             ἐνανθρωπήσεως
             ἔργον· τὸν         Οι άγγελοι
             ἀπρόσιτον γὰρ   θαύμασαν το έργο
Greek pi.svg ὡς Θεόν                της ενανθρώπησης                        Ἀλληλούια
             ἐθεώρει πᾶσι     του Θεού και την
             προσιτὸν             κοινωνία του με
             ἄνθρωπον, ἡμῖν τους ανθρώπους
             μὲν
             συνδιάγοντα,
             ἀκούοντα δὲ
             παρὰ πάντων
             οὕτως
             Ρήτορας
             πολυφθόγγους
             ὡς ἰχθύας
             ἀφώνους
             ὁρῶμεν ἐπὶ       Οι σοφοί του
             σοὶ Θεοτόκε·      κόσμου μένουν
             ἀποροῦσι γὰρ    άφωνοι, μη                                     Χαῖρε,
Greek uc     λέγειν τὸ πῶς    μπορώντας νά           οι πιστοί    νύμφη
rho.png      καὶ Παρθένος      εξηγήσουν το                                ἀνύμφευτε
             μένεις καὶ          μυστήριο της
             τεκεῖν                 γεννήσεως
             ἴσχυσας·
             ἡμεῖς δὲ τὸ
             μυστήριον
             θαυμάζοντες
             πιστῶς βοῶμεν
             Σῶσαι θέλων
             τὸν κόσμον ὁ
             τῶν ὅλων
             κοσμήτωρ, πρὸς
             τοῦτον
             αὐτεπάγγελτος   Ο Ποιμένας-Θεός
Greek uc     ἦλθε· καὶ           γίνεται
sigma.svg    ποιμὴν ὑπάρχων πρόβατο–άνθρωπος                      Ἀλληλούια
             ὡς Θεός, δι'         για να σώσει τον
             ἡμᾶς ἐφάνη        κόσμο
             καθ' ἡμᾶς
             ἄνθρωπος·
             ὁμοίῳ γὰρ τὸ
             ὅμοιον καλέσας
             ὡς Θεὸς ἀκούει
             Τεῖχος εἶ τῶν
             παρθένων,
             Θεοτόκε
             Παρθένε, καὶ
             πάντων τῶν εἰς
             σὲ
             προστρεχόντων.   Η Παρθένος
             Ὁ γὰρ τοῦ           γίνεται τείχος                            Χαῖρε,
Greek uc     οὐρανοῦ καὶ      που προστατεύει     οι πιστοί    νύμφη
tau.svg      τῆς γῆς               όλους τους                                    ἀνύμφευτε
             κατεσκεύασέ σε   πιστούς
             ποιητής,
             Ἄχραντε,
             οἰκήσας ἐν τῇ
             μήτρα σου καὶ
             πάντας σοι
             προσφωνεῖν
             διδάξας
             Ὕμνος ἅπας
             ἡττᾶται
             συνεκτείνεσθαι
             σπεύδων τῷ
             πλήθει τῶν
             πολλῶν                 Κανένας ύμνος δεν
             οἰκτιρμῶν σου· επαρκεί για να
Greek uc     ἰσαρίθμους γὰρ υμνηθεί ο                                      Ἀλληλούια
upsilon.png  τῇ ψάμμῳ ὠδάς   Σαρκωθείς
             ἂν προσφέρωμέν  Βασιλέας
             σοι, Βασιλεῦ
             ἅγιε, οὐδὲν
             τελοῦμεν ἄξιον
             ὧν δέδωκας
             ἡμῖν τοῖς σοὶ
             βοῶσιν
             Φωτοδόχον
             λαμπάδα τοῖς
             ἐν σκότει
             φανεῖσαν
             ὁρῶμεν τὴν
             ἁγίαν                   Η Θεοτόκος είναι η
             Παρθένον· τὸ      λαμπάδα, που                                 Χαῖρε,
Phi.svg      γὰρ ἄυλον           καθοδηγεί τους       οι πιστοί    νύμφη
             ἅπτουσα φῶς       πιστούς στη                                  ἀνύμφευτε
             ὁδηγεῖ πρὸς      Θεογνωσία
             γνῶσιν θεϊκὴν
             ἅπαντας αὐγῇ
             τὸν νοῦν
             φωτίζουσα
             κραυγῇ δὲ
             τιμωμένη ταῦτα
             Χάριν δοῦναι
             θελήσας
             ὀφλημάτων
             ἀρχαίων ὁ
             πάντων
             χρεωλύτης
             ἀνθρώπων             Ο Χριστός ήρθε στο
Greek uc     ἐπεδήμησε           κόσμο για να του                          Ἀλληλούια
chi.svg      δι’ἑαυτοῦ         δώσει χάρη
             πρὸς τοὺς
             ἀποδήμους τῆς
             αὐτοῦ Χάριτος·
             καὶ σχίσας τὸ
             χειρόγραφον
             ἀκούει παρὰ
             πάντων οὕτως
             Ψάλλοντές σου
             τὸν τόκον
             ἀνυμνοῦμέν σε
             πάντες ὡς
             ἔμψυχον ναόν,
             Θεοτόκε. Ἐν τῇ   Η Θεοτόκος είναι
             σῇ γὰρ οὶκήσας έμψυχος ναός στον                       Χαῖρε,
Psi2.svg     γαστρί ὁ              οποίο δοξάζεται ο  οι πιστοί    νύμφη
             συνέχων πάντα     Χριστός                                         ἀνύμφευτε
             τῇ χειρὶ
             Κύριος,
             ἡγίασεν,
             ἐδόξασεν,
             ἐδίδαξε βοᾶν
             σοὶ πάντας
             Ὦ πανύμνητε
             Μῆτερ, ἡ
             τεκοῦσα τὸν
             πάντων ἁγίων
             ἁγιώτατον
             Λόγον· δεξαμένη
Greek uc     γὰρ τὴν νῦν       Ύμνος και ικεσία
Omega.svg    προσφοράν, ἀπὸ  προς την Παρθένο                         Ἀλληλούια
             πάσης ρῦσαι
             συμφορᾶς
             ἅπαντας καὶ
             τῆς μελλούσης
             λύτρωσαι
             κολάσεως τοὺς
             σοὶ βοῶντας

[Επεξεργασία] Σύγχρονη ακολουθία
(Χαιρετισμοί)

   «Ἀνοίξω τὸ στόµα µου καὶ πληρωθήσεται
   Πνεύµατος καὶ λόγον ἐρεύξοµαι τῇ
   βασιλίδι Μητρί·
   καὶ ὀφθήσοµαι φαιδρῶς πανηγυρίζων
   καὶ ᾄσω γηθόµενος ταύτης τὰ θαύµατα»

   Παλιότερα ο Ακάθιστος Ύμνος ψαλλόταν.
   Δεν διασώθηκε όμως μέχρι τις μέρες μας ο
   τρόπος μελωδικής του εκτέλεσης, για το
   λόγο αυτό ψάλλεται μόνο το προοίμιο σε
   ήχο πλάγιο δ'.

   Κατά την ακολουθία των Χαιρετισμών,
   ψάλλεται αρχικά ο «Κανόνας» (τα Τροπάρια
   των Χαιρετισμών), με εννέα ωδές, οι
   ειρμοί των οποίων είναι:

     * Ἀνοίξω τὸ στόμα μου καὶ πληρωθήσεται
       πνεύματος...
     * Τοὺς σοὺς ὑμνολόγους Θεοτόκε...
     * Ὁ καθήμενος ἐν δόξῃ ἐπὶ θρόνου
       Θεότητος...
     * Ἐξέστη τὰ σύμπαντα, ἐπὶ τῇ θείᾳ
       δόξῃ σου...
     * Τὴν θείαν ταύτην καὶ πάντιμον...
     * Οὐκ ἐλάτρευσαν τῇ κτίσει οἱ
       θεόφρονες...
     * Παῖδας εὐαγεῖς ἐν τῇ καμίνῳ...
     * Ἅπας γηγενής σκιρτάτω τῷ πνεύματι...

   Ακολουθεί η απαγγελία των οίκων του
   Ακαθίστου ύμνου, καθώς, όπως ήδη
   αναφέρθηκε, δεν έχει σωθεί ο τρόπος
   μελωδικής του εκτέλεσης. Ο ιερέας
   στέκεται στο μέσο του ναού, εκεί που
   παλιά βρισκόταν ο άμβωνας, και από τον
   οποίο ψαλλόταν το κοντάκιο. Εκεί,
   μπροστά σε μια εικόνα της Παναγίας
   απαγγέλλει τους οίκους.

   Τις πρώτες τέσσερις Παρασκευές της
   Μεγάλης Σαρακοστής απαγγέλλει από 6
   οίκους, δηλαδή την πρώτη Παρασκευή (Α΄
   Χαιρετισμοί) τους Α-Ζ, τη δεύτερη (Β΄
   Χαιρετισμοί) τους Η-Μ, την τρίτη (Γ΄
   Χαιρετισμοί) τους Ν-Σ, την τέταρτη (Δ΄
   Χαιρετισμοί) τους Τ-Ω και την πέμπτη
   Παρασκευή (Ακάθιστος Ύμνος) όλους μαζί .

  [Επεξεργασία] Στην Κωνσταντινούπολη

   Στην Κωνσταντινούπολη, την γ΄ στάση των
   Χαιρετισμών, δηλαδή την γ΄ Παρασκευή των
   Νηστειών, συνηθίζεται να πηγαίνει ο
   Οικουμενικός Πατριάρχης με τους
   πατριαρχικούς χορούς στο ναό της
   Παναγίας των Βλαχερνών και να
   απαγγέλλει εκεί τους οίκους του
   Ακαθίστου. Η παράδοση αυτή θεωρείται
   απότιση τιμής στη μνήμη των γεγονότων
   του 626, δηλαδή της σωτηρίας της Πόλης με
   και της πρώτης ψαλμώδησης του Ύμνου. Ο
   ιστορικός αυτός συμβολισμός προσδίδει
   λαμπρότητα και συναισθηματική φόρτιση
   στην ακολουθία, την οποία παρακολουθούν
   κάθε χρόνο πολλοί χριστιανοί από όλα τα
   μέρη της Πόλης.

[Επεξεργασία] Εικόνες του Ακαθίστου

   Κατά καιρούς έχουν αγιογραφηθεί
   διάφορες εικόνες με θέμα τον Ακάθιστο
   Ύμνο, στις οποίες παρουσιάζεται οι
   Παναγία και γύρω της μικρές εικόνες που
   αναφέρονται σε κάθε οίκο του ύμνου.
   Υπάρχουν επίσης τοιχογραφίες με το θέμα
   αυτό σε διάφορους ναούς. Από τις φορητές
   εικόνες, οι πιο γνωστές σήμερα είναι οι
   παρακάτω:

  [Επεξεργασία] Μονή Διονυσίου

   Στη Μονή Διονυσίου του Αγίου Όρους
   φυλάσσεται η εικόνα της Παναγίας των
   Χαιρετισμών^[12] (ή Μυροβλήτισσας).
   Πρόκειται για μια μικρή και δυσδιάκριτη
   φορητή εικόνα, η οποία κατά την παράδοση
   είναι αυτή, μπροστά στην οποία εψάλλη
   για πρώτη φορά ο ύμνος από τον Πατριάρχη
   Σέργιο. Αυτό γράφει και αργυρή πλάκα στο
   πίσω μέρος της. Η παράδοση αναφέρει
   θαύματα που σχετίζονται με την εικόνα
   αυτή. Φυλάσσεται σε ομώνυμο παρεκκλήσιο
   και εκεί διαβάζονται οι Χαιρετισμοί επί
   καθημερινής βάσης.

  [Επεξεργασία] Μονή Χιλανδαρίου

   Στο Καθολικό της μονής Χιλανδαρίου του
   Αγίου Όρους φυλάσσεται η εικόνα της
   Θεοτόκου του Ακαθίστου Ύμνου. Κατά την
   παράδοση^[13], το έτος 1837 ξέσπασε πυρκαγιά,
   κατά τη διάρκεια της οποίας οι μοναχοί
   έψαλλαν τον Ακάθιστο Ύμνο και η εικόνα
   παρέμεινε άθικτη. Το γεγονός αυτό
   εορτάζεται από την Ορθόδοξη Εκκλησία
   στις 12 Ιανουαρίου.

  [Επεξεργασία] Μονή Ζωγράφου

   Στην Μονή Ζωγράφου του Αγίου Όρους
   φυλάσσεται η Παναγία του Ακαθίστου ή
   Προαναγγελόμενη^[14]. Κατά την παράδοση,
   μπροστά της ένας γέροντας διάβαζε
   καθημερινά τον Ακάθιστο Ύμνο μέχρι που
   κάποια μέρα η εικόνα μίλησε και
   προανήγγειλε (εξού και Προαναγγελόμενη)
   ότι πλησιάζουν λατινόφρονες στο
   μοναστήρι.

[Επεξεργασία] Επιδράσεις στη λαϊκή γλώσσα

   Ορισμένες εκφράσεις της ακολουθίας των
   Χαιρετισμών έχουν περάσει στη λαϊκή
   γλώσσα και χρησιμοποιούνται ως
   καθημερινές εκφράσεις. Οι πιο γνωστές
   είναι:

     * Απορώ και εξίσταμαι: λέγεται όταν
       κάποιος θέλει να εκφράσει ιδιαίτερη
       έκπληξη και απορία για κάτι.
     * Χαίρε βάθος αμέτρητο: λέγεται για κάτι
       το οποίο είναι παράλογο ή εξαιρετικά
       δύσκολο να εξηγηθεί.

[Επεξεργασία] Παραπομπές

    1. ↑ Κατά το Συναξαριστή: «ὀρθοστάδην
       τότε πᾶς ὁ λαὸς κατὰ τὴν νύκτα
       ἐκείνην τὸν ὕμνον τῇ τοῦ Λόγου
       Μητρὶ ἔμελψαν καὶ ὅτι πᾶσι τοῖς
       ἄλλοις οἴκοις καθῆσθαι ἐξ ἔθους
       ἔχοντες, ἐν τοῖς παροῦσι τῆς
       θεομήτορος ὀρθοὶ πάντες ἀκροώμεθα»
    2. ↑ Χριστιανική Φοιτητική Ένωση
    3. ↑ Αναστασίου Φιλιππίδη, Ιστορική
       αναδρομή στα χρόνια του Ακαθίστου,
       περιοδικό Παρέμβασις, Μάρτιος 2006
    4. ↑ Orthodox Church in America (Αγγλικά)
    5. ↑ ^5,0 ^5,1 Ο Ακάθιστος Ύμνος, Θανάση
       Σαμαρά, Δασκάλου, εφημερίδα «Ελεύθερο
       Βήμα» Κομοτηνής, 9/3/2001
    6. ↑ Μονή Βλατάδων 41, φ. 193α
    7. ↑ ^7,0 ^7,1 Γρ.Θ.Στάθης, Δρ.
       Θεολογίας-Μουσικολόγος
    8. ↑ Στην περίφημη εικόνα της Παναγίας
       των Βλαχερνών, η Παναγία εικονίζεται
       σε όρθια στάση, με τα χέρια υψωμένα σε
       δέηση, ενώ σε εγκόλπιο, που έφερε στο
       στήθος της, εικονιζόταν ο Χριστός. Η
       εικόνα εξαφανίστηκε κατά την
       Εικονομαχία και κατά την παράδοση
       ανακαλύφθηκε το 1030 πίσω από έναν
       τοίχο, όταν ο Ρωμανός Γ' ο Αργυρός
       ανακαίνισε το ναό (Σοφίας Ν. Σφυρόερα,
       Κωνσταντινούπολη, Πόλη της Ιστορίας,
       Αθήνα 2006, ISBN 960-442-233-2, σελ. 231)
    9. ↑ Ιωάννη Φουντούλη, Ο Ακάθιστος Ύμνος,
       ιστότοπος της Αποστολικής Διακονίας
       της Εκκλησίας της Ελλάδος
   10. ↑ Ορθόδοξες απαντήσεις
   11. ↑ Ίδρυμα Μείζονος Ελληνισμού
   12. ↑ Οι θαυματουργές εικόνες της
       Παναγίας του Αγίου Όρους
   13. ↑ Συναξαριστής
   14. ↑ mountathos.gr

[Επεξεργασία] Πηγές

     * Γρηγόριος Παπαγιαννάκης. Ακάθιστος
       Ύμνος: άγνωστες πτυχές ενός πολύ
       γνωστού κειμένου. Εκδόσεις Βάνιας,
       Θεσσαλονίκη 2006. ISBN 960-288-154-2
     * Ο Ακάθιστος Ύμνος, Οικουμενικό
       Πατριαρχείο
     * Ο Ακάθιστος Ύμνος, Αποστολική
       Διακονία της Εκκλησίας της Ελλάδος
     * Αναστασίου Φιλιππίδη, Ιστορική
       αναδρομή στα χρόνια του Ακαθίστου,
       περιοδικό Παρέμβασις, Μάρτιος 2006
     * Ο Ακάθιστος Ύμνος, Ίδρυμα Μείζονος
       Ελληνισμού

[Επεξεργασία] Εξωτερικές συνδέσεις

   Wikisource logo
   Στη Βικιθήκη υπάρχει υλικό που έχει
   σχέση με το θέμα:
   Ακάθιστος ύμνος

     * Ακάθιστος Ύμνος, λήμμα στο Orthodoxwiki
     * Ο Ακάθιστος Ύμνος, λήμμα στην Καθολική
       Εγκυκλοπαίδεια (Αγγλικά)
     * Ο Ακάθιστος Ύμνος, ολόκληρο το κείμενο
       στη Μυριόβιβλο της Εκκλησίας της
       Ελλάδος
     * Χαιρετισμοί, ανάλυση και ηχογραφημένο
       υλικό από το Σύλλογο Μουσικοφίλων
       Κωνσταντινουπόλεως
     * ieropsaltis.com, ηχογραφήσεις όλων των οίκων
     * Ολόκληρος ο Ακάθιστος Ύμνος (pdf)

   Ανακτήθηκε από
   "http://el.wikipedia.org/wiki/%CE%91%CE%BA%CE%AC%CE%B8%CE%B9%CF%83%CF%84%CE%BF%CF%82_%CF%8D%CE%BC%CE%BD%CE%BF%CF%82"
   Κατηγορίες: Εκκλησιαστική υμνολογία |
   Παναγία

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Беларуская
     * Български
     * Deutsch
     * English
     * Español
     * Suomi
     * Français
     * Magyar
     * Italiano
     * ქართული
     * Polski
     * Română
     * Русский
     * Српски / Srpski
     * Svenska

     * Τελευταία τροποποίηση 07:21, 22 Μαρτίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
