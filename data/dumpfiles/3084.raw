   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

 Ελευθέρα Αποστολική Εκκλησία Πεντηκοστής

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

             Ελευθέρα Αποστολική Εκκλησία
                             Πεντηκοστής
   EAEP logo.jpg
   Λογότυπο της Εκκλησίας
   Κατάταξη                     Προτεσταντική
   Θεολογία                     Πεντηκοστιανή,
                                        Αγιαστική
   Ιδρυτής                       Λεωνίδας Φέγγος
   Ανεξαρτησία/'Ιδρυση 1965
                                        Νίκος
   Προκαθήμενος             Νικολακόπουλος,
                                        Σπύρος Φέγγος,
                                        Κώστας Κονδύλης
   Έδρα                             Αθήνα, Ελλάδα
   Περιοχή                       κυρίως Ελλάδα
   Πιστοί                         10,000 μέλη^[1]
   Δικτυακός τόπος        christianity.gr

   Η Ελευθέρα Αποστολική Εκκλησία
   Πεντηκοστής (γνωστή και ως Ε.Α.Ε.Π.) είναι
   χριστιανική εκκλησία της Πεντηκοστής
   στην Ελλάδα. Θεωρείται η μεγαλύτερη
   ελληνική Προτεσταντική εκκλησία, και το
   δεύτερο χριστιανικό δόγμα (μετά την
   Ορθόδοξη Εκκλησία), σε αριθμό εκκλησιών
   και ευκτήριων οίκων στην Ελλάδα^[2].

   Για τoν αριθμό των μελών της στην Ελλάδα
   δεν υπάρχουν επίσημα στοιχεία, αν και
   υπάρχουν διάφορες εκτιμήσεις που
   υπολογίζουν ότι έχει χιλιάδες μέλη^[3].
   Υπάρχουν περίπου 120 εκκλησίες και 250 κατ'
   οίκον συναθροίσεις σε διάφορες πόλεις
   και χωριά, σε όλη την Ελλάδα. Ειδικά κατά
   την δεκαετία του 1990 υπήρχε μια συνεχής
   έντονη αύξηση των μελών της.^[4] Επίσης
   δραστηριοποιείται και σε άλλες χώρες.^[5]
   Αποτελεί θρησκευτικό δόγμα
   αναγνωρισμένο από το κράτος και
   λειτουργεί σαν εκκλησία με άδεια του
   υπουργείου Παιδείας, Δια Βίου Μάθησης
   και Θρησκευμάτων.

   Η Ελευθέρα Αποστολική Εκκλησία
   Πεντηκοστής πιστεύει πως αποτελεί μέρος
   της δεύτερης μεγάλης παγκόσμιας έκχυσης
   του Αγίου Πνεύματος, που χαρακτηρίζεται
   στην Αγία Γραφή ως Όψιμη Βροχή.
   Περιλαμβάνει τη συντριπτική πλειοψηφία
   του κινήματος της Όψιμης Βροχής στον
   Ελληνόφωνο κόσμο παγκοσμίως, έχοντας,
   όπως λέει, το "προνόμιο" (σε σχέση με
   πολλές άλλες Εκκλησίες της Πεντηκοστής
   του εξωτερικού) να χρησιμοποιεί ευρέως,
   το πρωτότυπο Ελληνικό κείμενο της
   Καινής Διαθήκης. Η Ελευθέρα Αποστολική
   Εκκλησία Πεντηκοστής έχει ως άτυπο
   κέντρο της την Αθήνα, ενώ πιστοποιεί ότι
   η κάθε εθνική της εκκλησία είναι
   αυτοκέφαλη και μέρος της παγκόσμιας
   Εκκλησίας του Χριστού, που αποτελείται
   από όσους σώζονται σε όλα τα έθνη ^[6].
   Θέτει ως στόχο της την επιστροφή στην
   αποστολική δύναμη, απλότητα και
   νοοτροπία.

   Πίνακας περιεχομένων

     * 1 Ιστορική αναδρομή

          * 1.1 1965-1980
          * 1.2 1980-2000
          * 1.3 2000-Σήμερα

     * 2 Στατιστικά τοπικών εκκλησιών

          * 2.1 Εξέλιξη
          * 2.2 Γεωγραφική κατανομή
          * 2.3 Εκκλησίες ανα χώρα

     * 3 Ονομασία
     * 4 Πεποιθήσεις

          * 4.1 Τα Επτά Μυστήρια ως δογματική
            βάση
          * 4.2 Βασικά δόγματα και
            πεποιθήσεις^[46]
          * 4.3 Άλλες πεποιθήσεις
          * 4.4 Εσχατολογία

     * 5 Αγία Γραφή

          * 5.1 Χρησιμοποιούμενες μεταφράσεις

     * 6 Υμνολόγια

          * 6.1 Ύμνοι Χριστιανικοί
          * 6.2 Άσμα Νέον — Άσμα Νέων

     * 7 Χειροτονία μέσω διαδοχής

          * 7.1 Η Χειροτονία
          * 7.2 Αποστολική διαδοχή

     * 8 Οι Λειτουργοί

          * 8.1 Ο Ποιμένας ή Επίσκοπος
          * 8.2 Οι Πρεσβύτεροι
          * 8.3 Οι Διάκονοι

     * 9 Συνοδική διοργάνωση
     * 10 Συναθροίσεις
     * 11 Συνάξεις νεολαίας
     * 12 Κατασκηνώσεις^[57]
     * 13 Ευαγγελισμός

          * 13.1 Ευαγγελιστικό έργο στο
            εξωτερικό

     * 14 Κοινωνικό έργο
     * 15 Μέσα επικοινωνίας

          * 15.1 Εφημερίδα
          * 15.2 Ραδιόφωνο
          * 15.3 Διαδικτυακή τηλεόραση

     * 16 Νομικά όργανα
     * 17 Σχέση με άλλες Προτεσταντικές
       εκκλησίες
     * 18 Εναντίωση
     * 19 Υποσημειώσεις
     * 20 Βλέπε επίσης
     * 21 Βιβλιογραφία
     * 22 Εξωτερικοί σύνδεσμοι

          * 22.1 Επίσημες ιστοσελίδες της
            Ελευθέρας Αποστολικής Εκκλησίας
            Πεντηκοστής

[Επεξεργασία] Ιστορική αναδρομή

  [Επεξεργασία] 1965-1980

   [IMG]
   [IMG]
   Εξωτερική άποψη μιας Ελευθέρας
   Αποστολικής Εκκλησίας Πεντηκοστής

   Η Ελευθέρα Αποστολική Εκκλησία
   Πεντηκοστής ιδρύθηκε τα τέλη του 1965, από
   τον ιατρό, μέχρι τότε προεδρεύων
   επίσκοπο της συνόδου της Αποστολικής
   Εκκλησίας Πεντηκοστής, και ποιμένα της
   συνάθροισης των Αθηνών, Λεωνίδα Φέγγο
   και 120 ακόμα άτομα. Εκείνη την χρονιά ο
   αμερικανικός ιεραποστολικός οργανισμός
   Συνάξεις του Θεού, επιχειρούσε να
   οργανωθεί καταστατικά και διοικητικά,
   ζητώντας από τις κοινότητές του σε όλο
   τον κόσμο να υπογράψουν πρωτόκολλο
   ένταξής. Το ίδιο ζήτησε και από την
   Αποστολική Εκκλησία Πεντηκοστής, η
   οποία βρισκόταν σε αύξηση, αλλά ο
   Λεωνίδας Φέγγος δεν υπόγραψε το
   πρωτόκολλο ένταξής στον οργανισμό,
   αρνούμενος να εντάξει την εκκλησία σε
   οποιοδήποτε οργανισμό του εξωτερικού. Η
   μεγάλη πλειοψηφία της συνάθροισης
   συμφώνησε και έτσι σχεδόν ολόκληρη η
   κεντρική Αποστολική Εκκλησία
   Πεντηκοστής αυτονομήθηκε. Για τον λόγο
   αυτό διατήρησε τον αρχικό τίτλο με την
   προσθήκη της λέξης Ελευθέρα, δηλαδή
   αυτοκέφαλη.

   Το 1967 η Ελευθέρα Αποστολική Εκκλησία
   Πεντηκοστής Αθηνών, είχε περισσότερα
   από 200 μέλη, και ήταν πλέον η μεγαλύτερη
   Πεντηκοστιανή συνάθροιση στην Ελλάδα.
   Ένα μήνα μετά την επιβολή της Χούντας
   των Συνταγματαρχών, στις 20 Μαΐου 1967,
   βγήκε εντολή για κλείσιμο της
   συνάθροισης, όμως σε ένα ανέλπιστα
   σύντομο χρονικό διάστημα το θέμα
   διευθετήθηκε, και στις 21 Αυγούστου 1967
   δόθηκε οριστική άδεια λειτουργίας^[7].
   Μετά την πτώση της Χούντας, έγινε γνωστό
   πως μόλις τρεις μέρες πριν το
   πραξικόπημα με γνωμοδότηση του Νομικού
   Συμβουλίου του κράτους^[8], είχε
   αποφασιστεί οριστικά η χορήγηση άδειας.
   Η άρση της άδειας, ήταν αποτέλεσμα
   άσκησης πίεσης και παρεμβάσεων
   συγκεκριμένων προσώπων^[9].

   Σύντομα, οι εκκλησίες του Νέου Ψυχικού,
   υπό την διαποίμανση του Δημήτριου
   Περιάλη, και του Λευκαδιτίου Δωρίδας
   εντάχθηκαν στην Ελευθέρα Αποστολική
   Εκκλησία Πεντηκοστής. Στα Βάγια κάποιοι
   πιστοί που ήδη βρίσκονταν στην τοπική
   Αποστολική Εκκλησία Πεντηκοστής,
   ενώθηκαν με την Ελευθέρα Αποστολική
   Εκκλησία Πεντηκοστής, συγκροτώντας νέα
   συνάθροιση. Στην Νίκαια συγκροτήθηκε
   νέα εκκλησία με υπεύθυνο, τον μέχρι
   σήμερα ποιμένα της, Νίκο Νικολακόπουλο.

   Το 1968 συγκροτήθηκε εκκλησία στη Νάξο. Το
   1969, στο Στρατώνι Χαλκιδικής, δίπλα στο
   Άγιο Όρος. Το 1969, στην Κόρινθο, κάποιοι
   πρώην Μάρτυρες του Ιεχωβά, ξεκίνησαν την
   εκεί τοπική εκκλησία. Το 1970 ιδρύθηκε η
   εκκλησία της Θεσσαλονίκης, η οποία
   αποτέλεσε το κέντρο για την εξάπλωση της
   Ελευθέρας Αποστολικής Εκκλησίας
   Πεντηκοστής στην βόρεια Ελλάδα.

   Με την πτώση της Χούντας η Ελευθέρα
   Αποστολική Εκκλησία Πεντηκοστής, είχε
   επτά συναθροίσεις σε: Αθήνα, Νίκαια, Νέο
   Ψυχικό, Θεσσαλονίκη, Κόρινθο, Νάξο, και
   Λευκαδίτι.

   Από τον Σεπτέμβριο του 1974 και επί έξι
   μήνες, κάθε βδομάδα περίπου 10 άτομα, κατά
   κύριο λόγο νέοι και νέες, βαπτίζονταν
   στο Άγιο Πνεύμα ή στο νερό. Ήταν μία
   περίοδος έντονης αύξησης για την
   εκκλησία των Αθηνών, η οποία το 1975
   μετακόμισε σε μεγαλύτερο κτήριο. Μετά
   από τέσσερα χρόνια, το 1981, η εκκλησία
   μεταφέρθηκε σε κτήριο χωρητικότητας 800
   ατόμων, στο οποία βρίσκεται μέχρι
   σήμερα^[10]. Το ίδιο διάστημα, επίσης λόγω
   αύξησης, η εκκλησία της Νίκαιας
   μεταφέρθηκε σε νέο ιδιόκτητο κτήριο.

   Εν τω μεταξύ, την ίδια εποχή, μοιράζονται
   δεκάδες χιλιάδες ευαγγελιστικά
   φυλλάδια και αντίτυπα της Καινής
   Διαθήκης. Από το 1978 ξεκίνησε η διακονία
   διάθεσης ηχητικών κασετών με μαθήματα
   και ομιλίες βασισμένες στην Αγία Γραφή.
   Υπολογίζεται πως έχουν διατεθεί
   περισσότερες από 500,000 κασέτες^[11].

   Την ίδια περίοδο ιδρύονται εκκλησίες
   στην Λάρισα (1975)^[12], στην Καβάλα (1976)^[13]
   και στα Χανιά (1978).

  [Επεξεργασία] 1980-2000

   [IMG]
   [IMG]
   Συνάθροιση στην εκκλησία των Αθηνών, τη
   δεκαετία του '90

   Το 1984 έγινε το 1ο Πανελλήνιο Συνέδριο
   Νεολαίας.

   Από τη 1 Ιανουαρίου 1986, η Ελευθέρα
   Αποστολική Εκκλησία Πεντηκοστής
   ξεκίνησε να εκδίδει την εφημερίδα
   Χριστιανισμός. Την ίδια επίσης χρονιά
   συγκροτήθηκε η Σύνοδος της εκκλησίας.

   Το 1988 η εκκλησία του Πειραιά, της οποίας
   το έργο είχε ξεκινήσει από το 1984,
   μεταφέρθηκε σε μεγάλη αίθουσα υπό την
   διαποίμανση του Κώστα Κονδύλη.

   Ο ρυθμός ίδρυσης νέων εκκλησιών τη
   δεκαετία του 1980, προσέγγισε την ίδρυση
   μιας εκκλησίας ανά δίμηνο^[14].

   Η εκκλησία των Αθηνών πλέον γέμιζε
   ασφυκτικά με περισσότερα από 1,000 άτομα.
   Για τον λόγο αυτό ξεκίνησε μια
   προσπάθεια αποσυμφόρησης της κεντρικής
   εκκλησίας, με την ίδρυση εκκλησιών σε
   Γλυφάδα (1985), Περιστέρι, Ηλιούπολη,
   Πετρούπολη-Ίλιον, Βούλα (1987), Μενίδι (1988),
   Νέα Ιωνία^[15] και Μέγαρα. Από 1986 και για
   μεγάλο χρονικό διάστημα, στο Κολωνάκι, η
   πρώην γκαλερί "Υδροχόος"
   χρησιμοποιήθηκε ως αίθουσα για
   Χριστιανικές ομιλίες^[16]^[17].

   Από το 1984 στην Κέρκυρα είχε ιδρυθεί
   εκκλησία, και αργότερα από εκεί
   ξεκίνησαν εκκλησίες στη Στρογγυλή και
   στην Ηγουμενίτσα.

   Στην Πελοπόννησο, ξεκινούν εκκλησίες σε
   Πύργο^[18], Καλαμάτα^[19] (1985), Βασαρά
   Λακωνίας, Σπάρτη (1990), Αίγιο (αλλά και
   στην απέναντι ακτή, στην Ναύπακτο) και
   Πάτρα (1983).

   Στην Στερεά Ελλάδα ξεκινούν εκκλησίες
   στην Θήβα και στην Ελλοπία Βοιωτίας. Από
   το 1985 μέχρι το 1990 διοργανώνονται
   εκκλησίες σε Μαρτίνο Φθιώτιδας, Χαλκίδα,
   Μώλο Φθιώτιδας και Λαμία (1988).

   Στην Θεσσαλία ιδρύονται εκκλησίες σε
   Βόλο, Καρδίτσα, Ελασσώνα, Τύρναβο και
   Αιγάνη.

   Στην Μακεδονία ιδρύονται εκκλησίες σε
   Βέροια (1988), Αλεξάνδρεια Ημαθίας, Πλατύ
   Ημαθίας, Γιαννιτσά, Νάουσα, Γρεβενά,
   Τσοτύλι, Κοζάνη, Πλαταμώνα, Κατερίνη,
   Λαοδικηνό Κιλκίς, Σέρρες, Δράμα,
   Καλοχώρι, Θέρμη, Ντεπώ, Νέα Μουδανιά,
   Φιλίππους και σε διάφορα χωριά της
   Χαλκιδικής κοντά στο Άγιο Όρος^[20].

   Στην Θράκη ξεκινούν εκκλησίες σε
   Αλεξανδρούπολη, Ορεστιάδα, Κομοτηνή και
   Ξάνθη (1983).

   Στο Αιγαίο, ξεκινούν εκκλησίες σε
   Σαμοθράκη (1986), Χίο, Μυτιλήνη (1990), Σύρο,
   Σέριφο, Μήλο, Ρόδο (1990) και Κω.

   Στην Κρήτη ιδρύθηκαν εκκλησίες σε
   Ηράκλειο (1983), Ρέθυμνο (1985) και Ιεράπετρα
   (1985).

   Η δεκαετία του 1990 ξεκίνησε με
   αξιοσημείωτη αύξηση. Το 1990 ξεκίνησαν
   εκκλησίες στο Αιγάλεω, στη Λούτσα, στην
   Σαλαμίνα και στην Αίγινα. Το 1991 ήταν μία
   ιστορική χρονιά για την Ελευθέρα
   Αποστολική Εκκλησία Πεντηκοστής, καθώς
   ιδρύθηκαν 16 εκκλησίες (όσες εκκλησίες
   είχαν ιδρυθεί από το ξεκίνημα του
   Πεντηκοστιανικού κινήματος στην Ελλάδα,
   από το 1926 μέχρι το 1966, δηλαδή σε 40 χρόνια).

   Αργότερα, μέσα στην δεκαετία του 1990
   ιδρύθηκαν επίσης άλλες 11 εκκλησίες.

   Το 1995 η Εκκλησία του Θεού της
   Πεντηκοστής^[21] ζήτησε να ενωθεί με την
   Σύνοδο της Ελευθέρας Αποστολικής
   Εκκλησίας Πεντηκοστής, κάτι που έγινε
   δεκτό και σήμερα αποτελεί ενιαίο
   κομμάτι της.

   Σε αυτήν την εξάπλωση συντέλεσε και η
   δραστηριότητα του ραδιοφωνικού σταθμού
   Χριστιανισμός, ο οποίος ξεκίνησε να
   εκπέμπει στις αρχές της δεκαετίας του
   1990.

  [Επεξεργασία] 2000-Σήμερα

   Το 2002 ο Λεωνίδας Φέγγος μετά από σχεδόν 50
   χρόνια διαποίμανσης της εκκλησίας των
   Αθηνών, παρέδωσε την υπηρεσία της
   διακονίας σε μια νέα γενιά εργατών.
   Ποιμένας στην Αθήνα έγινε ο Σπύρος
   Φέγγος, στη Νέα Ιωνία (της οποίας η
   εκκλησία το 2010 μεταφέρθηκε στην
   Μεταμόρφωση) ο Παύλος Κοροβέσης και στο
   Χαλάνδρι ο Παύλος Λυμπερόπουλος. Μέσα
   στην δεκαετία του 2000 ιδρύθηκαν πάνω από
   20 νέες εκκλησίες, ακόμα και σε περιοχές
   που ποτέ πριν δεν υπήρξαν
   Προτεσταντικές κοινότητες (Φλώρινα,
   Λευκάδα). Παράλληλα διοργανώθηκαν
   πολλές εθνικές εκκλησίες από Αλβανούς,
   Άραβες, Αρμένιους, Βούλγαρους,
   Νιγηριανούς και άλλους μετανάστες.

[Επεξεργασία] Στατιστικά τοπικών εκκλησιών

   [IMG]
   [IMG]
   Χάρτης των εκκλησιών του λεκανοπεδίου
   Αττικής

  [Επεξεργασία] Εξέλιξη

   Έτος Αρ. εκκλ. Αρ. εκκλ. εξωτερικού Σύνολο
            Ελλάδας
   1995     99              8                                    107
   2000     114             13                                   127
   2002     124             15                                   139
   2003     124             19                                   143
   2004     117             21                                   138
   2006     120             21                                   141
   2007     120             25                                   145
   2008     121             27                                   148
   2009     121             30                                   151
   2010     122             28                                   150

  [Επεξεργασία] Γεωγραφική κατανομή

   Σύμφωνα με τον Κατάλογο Επίσημων
   Εκκλησιών Μαρτίου 2010, η Ελευθέρα
   Αποστολική Εκκλησία Πεντηκοστής μετρά
   122 εκκλησίες σε όλη την Ελλάδα, με την
   εξής γεωγραφική κατανομή:

     Περιφέρεια    Αριθμός εκκλησιών
   Μακεδονία        29
   Αττική              27
   Πελοπόννησος  16
   Στερεά Ελλάδα 14
   Αιγαίο              13
   Θεσσαλία          8
   Ιόνιο                5
   Κρήτη                5
   Θράκη                3
   Ήπειρος            2
   Σύνολο              122

  [Επεξεργασία] Εκκλησίες ανα χώρα

                Χώρα               Αριθμός εκκλησιών
   Ελλάδα                        122
   Γερμανία                    8
   Βουλγαρία                  4
   Κύπρος                        3
   Βέλγιο                        3
   Αλβανία                      3
   Ηνωμένες Πολιτείες 2
   Αυστραλία                  2
   Αγγλία                        1
   Ελβετία                      1
   Σλοβακία                    1
   Σύνολο                        150

[Επεξεργασία] Ονομασία

   Η Εκκλησία λέγεται:

     * Ελευθέρα, γιατί είναι αυτοκέφαλη και
       δεν έχει εξάρτηση -άμεση ή έμμεση- από
       κανέναν ξένο ιεραποστολικό οργανισμό.
     * Αποστολική, επειδή όπως πιστεύει, έχει
       υιοθετήσει τα δόγματα και τις
       πρακτικές της πρώτης Αποστολικής
       εκκλησίας.
     * Πεντηκοστής, γιατί πιστεύει πως ο
       πιστός πρέπει να λάβει το Άγιο Πνεύμα
       και να ενδυθεί δύναμη εξ' ύψους, όπως
       έγινε με τους αποστόλους την ήμερα της
       Πεντηκοστής, καθώς και με όλους τους
       χριστιανούς της πρώτης Αποστολικής
       Εκκλησίας.

   Ως αρχηγό της θεωρεί τον Ιησού Χριστό,
   ενώ αυτοί που διακονούν, θεωρούνται
   δούλοι του.

[Επεξεργασία] Πεποιθήσεις

   Δογματικά πιστεύει στην Αγία Τριάδα και
   αποδέχεται όλα τα άρθρα του συμβόλου της
   Πίστεως^[22] Νικαίας/Κωνσταντινουπόλεως,
   που οι 318 Πατέρες καθιέρωσαν προκειμένου
   να διακρίνονται οι αιρέσεις από την
   εκκλησία, η οποία διδάσκει σωστά το Λόγο
   του Θεού.

  [Επεξεργασία] Τα Επτά Μυστήρια ως
  δογματική βάση

   Η Ελευθέρα Αποστολική Εκκλησία
   Πεντηκοστής, δεν χρησιμοποιεί κάποιο
   συγκεκριμένο καταστατικό ή Ομολογία
   Πίστεως. Ως Ομολογία Πίστεως συνήθως,
   παρουσιάζεται ο κατάλογος με τα επτά
   μυστήρια^[23], και ως εκ τούτου, τα επτά
   μυστήρια θεωρούνται δογματική βάση της
   Εκκλησίας. Η Ελευθέρα Αποστολική
   Εκκλησία Πεντηκοστής λοιπόν, πιστεύει
   και εκτελεί τις ακόλουθες
   τελετές/μυστήρια^[24]:

     * Το Βάπτισμα στο νερό, που γίνεται στο
       όνομα του Πατρός και του Υιού και του
       Αγίου Πνεύματος^[25], με πλήρη κατάδυση,
       σε όποιον πιστεύει στον Ιησού Χριστό
       και στο Ευαγγέλιό Του, και μετανοεί
       από την αμαρτία.^[26]. Γίνεται επομένως
       σε άνδρες , γυναίκες και παιδιά που
       είναι σε θέση να πιστέψουν και να
       μετανοήσουν.^[27].

   [IMG]
   [IMG]
   Προετοιμασία για την Θεία Ευχαριστία

     * Την Θεία Ευχαριστία ή Θεία Κοινωνία,
       που γίνεται κατά την περιγραφή της
       Αγίας Γραφής^[28] και αποτελεί ανάμνηση
       της θυσίας του Χριστού για τη σωτηρία
       μας. Πιστεύει ότι το κρασί και το ψωμί
       μεταβάλλονται σε σώμα και αίμα
       Χριστού πνευματικά, δια της
       πίστεως^[29], σε αντίθεση με την
       Ορθόδοξη και την Καθολική εκκλησία,
       που πιστεύουν ότι το κρασί και το ψωμί
       μετουσιώνονται και υλικά σώμα και
       αίμα Χριστού, αλλά και με τις
       περισσότερες Προτεσταντικές
       εκκλησίες που πιστεύουν πως το κρασί
       και το ψωμί απλά συμβολίζουν του
       σώματος και του αίματος του Χριστού.
       Το δόγμα αυτό μοιάζει αρκετά με το
       δόγμα της "συμμετουσίωσης" του
       Μαρτίνου Λούθηρου σύμφωνα με το οποίο
       ο Ιησούς Χριστός, ως Θεάνθρωπος, λόγω
       της αδιάλυτης ένωσης των δύο φύσεων
       στο πρόσωπό του, είναι παρών στην
       τελετή της Θείας Ευχαριστίας, όχι με
       τη θεία μόνο φύση του, αλλά και με την
       ανθρώπινη, έτσι που το ψωμί και το
       κρασί αποκτούν την ουσία του σώματος
       και του αίματος του, χωρίς να
       αποβάλλουν τη δική τους ιδιαίτερη
       υπόσταση. Στην Θεία Κοινωνία της
       Ελευθέρας Αποστολικής Εκκλησίας
       Πεντηκοστής λαβαίνουν μέρος μόνο οι
       πιστοί χριστιανοί, που έχουν
       μετανοήσει από την αμαρτία, ώστε να
       μην λαμβάνεται το σώμα και το αίμα του
       Χριστού ανάξια^[30]. Η Θεία Κοινωνία
       τελείται κάθε Κυριακή.

     * Τον Γάμο, που είναι ένας ιερός θεσμός
       τον οποίον θέσπισε ο Θεός, και πρέπει
       να είναι τίμιος σύμφωνα με την Αγία
       Γραφή^[31], απαγορευμένου του διαζυγίου
       σε κάθε περίπτωση, εκτός λόγου
       πορνείας^[32] και μη επιτρεπομένου
       δευτέρου γάμου^[33]. Μόνο ο θάνατος
       μπορεί να χωρίσει το ανδρόγυνο^[34], γι'
       αυτό και η Ελευθέρα Αποστολική
       Εκκλησία Πεντηκοστής, δεν δίνει
       διαζύγια. Όσους παντρεύτηκαν δεύτερη
       φορά ή πήραν χωρισμένο άτομο, επάνω
       στην άγνοιά τους, τους δέχεται έτσι
       όπως είναι και τους κάλεσε ο Χριστός
       χωρίς φυσικά, να έχει την απαίτηση να
       χωρίσουν.

     * Το Ευχέλαιο, που αφορά τους ασθενείς
       και δίνει θεραπεία στο σώμα. Ο
       ποιμένας και οι πρεσβύτεροι χρίουν
       τον ασθενή με λάδι, επιθέτουν τα χέρια
       τους επάνω του και προσεύχονται, όπως
       γράφει η Αγία Γραφή, ώστε ο Ιησούς
       Χριστός να θεραπεύσει τον ασθενή^[35].

     * Την Εξομολόγηση ή Ομολογία, που
       γίνεται από τον μετανοούντα αμαρτωλό
       ενώπιον πάντων^[36], ή κατ' ιδίαν^[37], για
       να λάβει συγχώρεση από τον Ιησού
       Χριστό^[38].

     * Το Χρίσμα του Αγίου Πνεύματος, που
       συνιστά στους πιστούς, να το ζητήσουν
       από τον ίδιον τον Ιησού Χριστό, ο
       οποίος είναι ο μόνος δυνατός να χρίσει
       τον πιστό^[39]. Το αρχικό φυσικό σημείο
       ότι πραγματικά ένα άτομο έχει χρισθή
       με Άγιο Πνεύμα, είναι η ομιλία σε ξένες
       γλώσσες, που δόθηκε στους αποστόλους
       και τους χριστιανούς της αποστολικής
       Εκκλησίας^[40].

     * Τις Διακονίες, που είναι πέντε και τις
       δίνει ο Ιησούς Χριστός: Και αυτός
       έδωκεν, άλλους μεν αποστόλους, άλλους
       δε προφήτας, άλλους δε Ευαγγελιστάς,
       άλλους δε ποιμένας και διδασκάλους^[41].
       Χειροτονεί επισκόπους, πρεσβύτερους
       και διακόνους σε κάθε εκκλησία^[42],
       πιστούς χριστιανούς, που πρέπει να
       είναι απαραιτήτως παντρεμένοι, με
       παιδιά που τα έχουν στην υποταγή τους,
       με καλή μαρτυρία^[43].

   Κάποιες εκκλησίες, στον κατάλογο με τα
   επτά μυστήρια, αντικαθιστούν τις
   «διακονίες», με τα «καλά έργα»^[44]:

     * Τα Καλά Έργα, τα οποία δεν έχουν την
       δύναμη να σώσουν τον άνθρωπο —καθώς
       την σωτηρία την δίνει μόνο ο Ιησούς
       Χριστος, όμως πρέπει να ακολουθούν τον
       πιστό και έχουν άμεση σχέση με την
       εξέλιξη της πνευματικής του πορείας
       καθώς σύμφωνα με την Αγία Γραφή, πίστη
       χωρίς έργα είναι νεκρή ^[45].

  [Επεξεργασία] Βασικά δόγματα και
  πεποιθήσεις^[46]

     * Η Αγία Γραφή είναι εμπνευσμένη από τον
       Θεό. Είναι ο αλάνθαστος και πλήρως
       επαρκής οδηγός για τη πίστη και την
       πρακτική της Εκκλησίας, και
       διακηρύττει το θέλημα και το σχέδιο
       του Θεού για την ανθρωπότητα.
     * Υπάρχει μόνο ένας αληθινός Θεός που
       αποκαλύπτεται αρμονικά σε τρία
       πρόσωπα: τον Πατέρα, τον Γιο και το
       Άγιο Πνεύμα (Αγία Τριάδα).
     * Ο Κύριος Ιησούς Χριστός είναι Θεός. Ο
       Ιησούς, είναι ο Γιος του Θεού, και στη
       Γη είχε θεία και ανθρώπινη φύση.
     * Μετά τη θυσία του Ιησού Χριστού ο
       νόμος της Παλαιάς Διαθήκης
       καταργήθηκε.
     * Ο άνθρωπος, αν και δημιουργήθηκε
       σύμφωνα με την εικόνα του Θεού,
       έχοντας τρεις υποστάσεις: πνεύμα, ψυχή
       και σώμα, αργότερα με τη θέλησή του
       έπεσε στην αμαρτία, με αποτέλεσμα να
       απομακρυνθεί από τον Θεό.
     * Ο Ιησούς Χριστός θυσιάστηκε στον
       σταυρό, παίρνοντας το βάρος της
       αμαρτίας ολόκληρης της ανθρωπότητας
       και αποκαθιστώντας την σχέση του
       ανθρώπου με τον Θεό, παρέχοντας τέλεια
       θυσία εξιλασμού. Έπειτα αναστήθηκε
       και αναλήφθηκε στον ουρανό, όπου
       κάθεται στα δεξιά του Πατρός και
       μεσιτεύει για εμάς.
     * Σε κάθε άνθρωπο μπορεί να
       αποκατασταθεί η σχέση του με το Θεό
       μέσω της κατά χάρη Σωτηρίας (η οποία
       εμπεριέχει την εμπιστοσύνη του πιστού
       στον Ιησού Χριστό, μέσω της πίστης και
       της μετάνοιας, και την αποδοχή Του ως
       προσωπικό Σωτήρα).
     * Με την αναγέννηση, η οποία γίνεται
       μέσω του Λόγου του Θεού και με
       ενέργεια του Αγίου Πνεύματος, ο
       άνθρωπος γίνεται παιδί του Θεού, νέο
       κτίσμα και κληρονόμος Του.
     * Ο αγιασμός του ανθρώπου ξεκινά με τη
       Σωτηρία, και δεν είναι απλά μια δήλωση
       ότι ο πιστός είναι άγιος, αλλά μια
       σταδιακή δια βίου διαδικασία κατά την
       οποία ο πιστός απομακρύνεται από το
       κακό, και συνεχώς πλησιάζει το Θεό
       ώστε να μοιάσει στον Ιησού Χριστό.
     * Η Εκκλησία έχει ως αποστολή να
       αναζητεί όλους όσους χάνονται στην
       αμαρτία, και να τους αναγγείλει τα
       καλά νέα της Σωτηρίας. Η Εκκλησία
       είναι το Σώμα του Χριστού και
       αποτελείται από τους ανθρώπους που,
       έχουν γίνει αποδέκτες της Σωτηρίας
       που ο Θεός προσφέρει, μέσω της θυσίας
       του Γιου Του, του Ιησού Χριστού.
     * Η Θεία Θεραπεία της ασθένειας, είναι
       κάτι που οι Χριστιανοί μπορούν να
       ζητούν από τον Θεό μέσω της προσευχής
       και του Ευχελαίου, καθώς παρέχεται από
       το εξιλεωτικό έργο του Ιησού Χριστού
       πάνω στο σταυρό. Όμως η σωματική υγεία
       δεν είναι η αποκλειστική ένδειξη της
       ευλογίας και της αγάπης του Θεού^[47].

  [Επεξεργασία] Άλλες πεποιθήσεις

   Η Ελευθέρα Αποστολική Εκκλησία
   Πεντηκοστής, πιστεύει κατηγορηματικά
   πως οι γυναίκες δεν πρέπει να κηρύττουν,
   ούτε να διδάσκουν μέσα στην εκκλησία,
   ενώ δεν υπάρχει χειροτονία για τις
   γυναίκες σε οποιαδήποτε βαθμό
   διακονίας. Επίσης, η περικοπή 1
   Κορινθίους 11:2-16 ερμηνεύεται κατά γράμμα,
   και έτσι συνηθίζεται οι γυναίκες να
   καλύπτουν το κεφάλι τους όταν
   προσεύχονται.

   Άλλο ένα σημείο που δίνεται έμφαση είναι
   η αποχή από τον όρκο και την συμμετοχή σε
   ορκωμοσίες. Ενθαρρύνεται αντί για όρκο
   να γίνεται επίκληση στην βεβαίωση της
   τιμής και της συνείδησης ^[48]. Ακόμα, στην
   Ελευθέρα Αποστολική Εκκλησία
   Πεντηκοστής, η οικονομική συνεισφορά
   κάθε πιστού, για τις ανάγκες της
   εκκλησιάς, είναι εθελοντική, ελεύθερη
   και μυστική^[49], ενώ υπάρχει η αντίληψη
   πως κατά τη διάρκεια της επίσημης
   λειτουργίας της εκκλησίας, δεν πρέπει να
   χρησιμοποιούνται μουσικά όργανα.
   Μουσικά όργανα χρησιμοποιούνται κυρίως
   στις συναθροίσεις νεολαίας των
   εκκλησιών.

  [Επεξεργασία] Εσχατολογία

   Η εσχατολογία της Ελευθέρας Αποστολικής
   Εκκλησίας Πεντηκοστής είναι
   προχιλιαστική, και ομοιάζει με αυτήν που
   σήμερα είναι αποδεκτή από το μεγαλύτερο
   κομμάτι του ευρύτερου Προτεσταντικού
   εκκλησιαστικού χώρου:

     * Η μακάρια ελπίδα της Εκκλησίας είναι η
       αρπαγή της από τον Ιησού Χριστό, πριν
       από την δεύτερη έλευσή Του στη Γη. Η
       αρπαγή θα γίνει πριν την μεγάλη θλίψη.
       Κατά τη διάρκειά της, όλοι οι πιστοί
       που θα έχουν πεθάνει, θα αναστηθούν,
       και έπειτα όσοι είναι ζωντανοί θα
       αρπαχτούν μαζί τους ταυτόχρονα, και θα
       συναντηθούν με τον Κύριο στον αέρα,
       για να είναι πάντοτε μαζί Του.
     * Μετά την αρπαγή της Εκκλησίας, στην Γη
       θα βασιλέψει για επτά χρόνια ο
       Αντίχριστος. Όσοι πιστέψουν κατά τη
       διάρκεια της επταετίας, θα διωχθούν
       και θα θανατωθούν.
     * Όταν ο Ιησούς επιστρέψει με όλους τους
       Αγίους, μετά τη μεγάλη θλίψη, κατά την
       Δευτέρα Παρουσία, θα βασιλεύσει στη Γη
       για χίλια χρόνια, με μια βασιλεία
       δικαιοσύνης και παγκόσμιας ειρήνης.
     * Η τελική κρίση θα λάβει χώρα για
       εκείνους που απέρριψαν τον Χριστό.
       Αυτοί θα κριθούν για την αμαρτία τους
       και θα τιμωρηθούν αιώνια.
     * Μετά την χιλιετή βασιλεία και την
       τελική κρίση, ο Χριστός θα ετοιμάσει
       Νέους Ουρανούς και Νέα Γη για τους
       ανθρώπους όλων των εποχών, που τον
       δέχτηκαν. Εκεί θα ζήσουν και θα
       κατοικήσουν μαζί Του, για πάντα.

   Όπως έχει συμβεί με τις περισσότερες
   Πεντηκοστιανές εκκλησίες, στο παρελθόν
   (και ειδικότερα, στις αρχές της
   δεκαετίας του 90) είχε δοθεί μεγάλη
   έμφαση στην εσχατολογία.

[Επεξεργασία] Αγία Γραφή

   Kαταστατικό της Ελευθέρας Αποστολικής
   Εκκλησίας Πεντηκοστής θεωρείται η Αγία
   Γραφή και ειδικά η Καινή Διαθήκη. Όπως
   συμβαίνει και με τις υπόλοιπες
   Εκκλησίες της Πεντηκοστής, η θεολογία
   της στηρίζεται στη θεολογία της
   ευαγγελικής αναμόρφωσης, όπως αυτή
   προέκυψε μετά τη μεταρρύθμιση του
   Λούθηρου: μοναδική βάση πίστης είναι η
   Αγία Γραφή (sola scriptura), η οποία θεωρείται ο
   αλάθητος "λόγος του Θεού". Αυτό Γραφικά
   το στηρίζει από το εδάφιο 2 Τιμόθεο 3:16, το
   οποίο λέει: Ολόκληρη η γραφή είναι
   θεόπνευστη, και ωφέλιμη για διδασκαλία,
   για έλεγχο, για επανόρθωση, για
   διαπαιδαγώγηση, που γίνεται με
   δικαιοσύνη. Σε αντίθεση με την Ορθόδοξη
   και την Καθολική Εκκλησία, δεν δέχεται
   όσα περιλαμβάνονται στη λεγόμενη Ιερά
   Παράδοση —τουλάχιστον τα σημεία που
   θεωρεί πως διαφοροποιούνται από την
   Αγία Γραφή. Δέχεται τον Εβραϊκό Κανόνα
   όσον αφορά την Παλαιά Διαθήκη, και έτσι η
   χρησιμοποιούμενη Αγία Γραφή
   περιλαμβάνει συνολικά 66 βιβλία.

  [Επεξεργασία] Χρησιμοποιούμενες
  μεταφράσεις

   Η Ελευθέρα Αποστολική Εκκλησία
   Πεντηκοστής συνιστά την μελέτη του
   αρχαίου πρωτότυπου κειμένου για την
   Καινή, και της αρχαίας μετάφρασης των
   Εβδομήκοντα για την Παλαιά Διαθήκη. Όμως
   καθώς αυτό είναι δύσκολο για τους
   περισσότερους ανθρώπους σήμερα,
   χρησιμοποιεί κυρίως την Νεοελληνική
   Μετάφραση του Ορθόδοξου αρχιμανδρίτη
   Νεόφυτου Βάμβα, που είναι στην ελληνική
   καθαρεύουσα. Για την Ελευθέρα
   Αποστολική Εκκλησία Πεντηκοστής, η
   Νεοελληνική Μετάφραση αποτελεί μια
   ενδιάμεση λύση ανάμεσα στο αρχαίο
   κείμενο και στις πολλές σύγχρονες
   μεταφράσεις καθώς ο Βάμβας παρεμβαίνει
   μόνο στο 18% του αρχικού κειμένου χωρίς να
   αλλάζει τη νοηματική αλληλουχία.

   Παράλληλα χρησιμοποιούνται,
   ενθαρρύνονται και μοιράζονται διάφορες
   σύγχρονες μεταφράσεις όπως οι: Μεταφορά
   στη Νεοελληνική, Νέα Μετάφραση Βίβλου
   και Καινή Διαθήκη των Τεσσάρων
   Καθηγητών^[50].

[Επεξεργασία] Υμνολόγια

   Τα βασικά υμνολόγια που
   χρησιμοποιούνται από όλες τις τοπικές
   εκκλησίες και συναθροίσεις είναι δύο
   —αναφέρονται παρακάτω. Μερικές τοπικές
   εκκλησίες τυπώνουν και άλλα υμνολόγια
   (που τα χρησιμοποιούν παράλληλα με τα
   υπόλοιπα), τα οποία περιλαμβάνουν
   νεότερους ύμνους, που συνήθως δεν
   περιέχονται τα δύο βασικά υμνολόγια.

  [Επεξεργασία] Ύμνοι Χριστιανικοί

   Το Ύμνοι Χριστιανικοί είναι το βασικό
   υμνολόγιο της Ελευθέρας Αποστολικής
   Εκκλησίας Πεντηκοστής. Περιέχει τους
   βασικούς ύμνους που χρησιμοποιούνται σε
   γάμους, βαπτίσεις κ.λπ., καθώς και
   πολλούς άλλους κλασικούς
   προτεσταντικούς. Συνολικά περιέχονται
   περίπου 500 ύμνοι. Το εξώφυλλο είναι
   χρώματος μπλε και μαζί με τον τίτλο
   απεικονίζεται ένας σταυρός.

  [Επεξεργασία] Άσμα Νέον — Άσμα Νέων

   Το Άσμα Νέον — Άσμα Νέων, είναι το
   δεύτερο βασικό υμνολόγιο της Ελευθέρας
   Αποστολικής Εκκλησίας Πεντηκοστής.
   Περιέχει περίπου 250 ύμνους, νεότερους
   από αυτούς του υμνολογίου Ύμνοι
   Χριστιανικοί. Το όνομά του –Άσμα Νέον,
   έχει παρθεί από εδάφια της Αγίας
   Γραφής^[51]. Το εξώφυλλο είναι χρώματος
   καφέ και μαζί με τον τίτλο απεικονίζεται
   μία άρπα.

[Επεξεργασία] Χειροτονία μέσω διαδοχής

  [Επεξεργασία] Η Χειροτονία

   Η Ελευθέρα Αποστολική Εκκλησία
   Πεντηκοστής, δεν δέχεται μη
   χειροτονημένους επισκόπους,
   πρεσβυτέρους και διακόνους. Οι νέοι
   υπεύθυνοι επίσκοποι, πρεσβύτεροι και
   διάκονοι χειροτονούνται με την παρουσία
   όσο το δυνατόν περισσότερων επισκόπων
   και πρεσβυτέρων. Οι επίσκοποι της
   Ελευθέρας Αποστολικής Εκκλησίας
   Πεντηκοστής είναι έγγαμοι με παιδιά,
   σύμφωνα με την εντολή των αποστόλων:
   Πρέπει (δεῖ, Κείμενο) λοιπόν ο επίσκοπος
   να είναι άμεμπτος, μιας γυναικός ανήρ...
   κυβερνών καλώς τον εαυτού οίκον, έχων τα
   τέκνα αυτού εις υποταγήν μετά πάσης
   σεμνότητος· διότι εάν τις δεν εξεύρη να
   κυβερνά τον εαυτού οίκον, πως θέλει
   επιμεληθή την εκκλησίαν του Θεού;^[52].

   Στην αποστολική αυτή διάταξη
   προσπάθησαν οι Ορθόδοξοι θεολόγοι,
   καθώς και πολλοί άλλοι Προτεστάντες να
   δώσουν ένα χαρακτήρα όχι υποχρεωτικό
   αλλά προαιρετικό. Η Ελευθέρα Αποστολική
   Εκκλησία Πεντηκοστής πιστεύει στον
   υποχρεωτικό χαρακτήρα της χειροτονίας.
   Έτσι ο επίσκοπος δεῖ να είναι έγγαμος,
   και αυτό μόνο μία φορά, μιας γυναικός
   ανήρ —όχι δίγαμος. Οπότε οι επίσκοποι
   και οι διάκονοι πρέπει να είναι έγγαμοι
   σε αντίθεση με τους αποστόλους που δεν
   ήταν υποχρεωτικό να είναι έγγαμοι, αν
   και η εξουσία που είχαν ήταν μεγαλύτερη
   και επιβλητικότερη των επισκόπων.

  [Επεξεργασία] Αποστολική διαδοχή

   Αφού λοιπόν η Ελευθέρα Αποστολική
   Εκκλησία Πεντηκοστής δεν δέχεται παρά
   μόνο χειροτονημένους λειτουργούς^[53],
   δηλαδή υπηρέτες, για να κηρύττουν,
   βαπτίζουν, τελούν τη Θεία Κοινωνία, το
   γάμο, το ευχέλαιο, κ.α., η αποδοχή
   χειροτονημένων εργατών προϋποθέτει
   αποδοχή διαδοχής. Οι παλαιότεροι
   χειροτονούν τους νεώτερους. Η διαδοχή
   δεν αποτελεί απόλυτη εγγύηση φοράς της
   αληθείας: ο Άρειος για παράδειγμα ήταν
   χειροτονημένος πρεσβύτερος αλλά η
   εκκλησία θεώρησε παρ' όλα αυτά ότι δεν
   ήταν φορέας της αληθινής
   παράδοσης/μαρτυρίας της. Εν τούτοις η
   διαδοχή δεν παύει, μέσω της χειροτονίας,
   να έχει την ιστορική της αξία.

   [IMG]
   [IMG]
   Λεωνίδας Φέγγος, προεδρεύων επίσκοπος
   της Ελευθέρας Αποστολικής Εκκλησίας
   Πεντηκοστής

   Η Ελευθέρα Αποστολική Εκκλησία
   Πεντηκοστής μέσω του προεδρεύοντος
   επισκόπου της Συνόδου, συνδέεται με την
   Αποστολική Εκκλησία του Θεού της
   Ρουμανίας, αφού ο Λεωνίδας Φέγγος
   χειροτονήθηκε από τον Α. Σ. Δεληγιάννη
   (Δελληγιαννίδη), ο οποίος προερχόταν από
   αυτήν. Η Αποστολική Εκκλησία του Θεού
   της Ρουμανίας έλαβε τη χειροτονία μέσω
   του Παύλου (Πάβελ) Μπουντέαν, που είχε
   χειροτονηθεί μέσα στους κόλπους της
   Εκκλησίας του Θεού (Κλίβελαντ, Τενεσί). Η
   Εκκλησία του Θεού μέχρι το 1907
   επονομαζόταν Αγιαστική Εκκλησία (Holiness
   Church), και είχε εισέλθει στην Έσχατη/Όψιμη
   Βροχή από τις τάξεις των Μεθοδιστών
   Αγιαστών. Ο ηγέτης της, Αμβρόσιος
   Τόμλινσον (1865-1943), είχε χειροτονηθεί από
   τον Αγιαστή Τζ. Μπ. Μίτσελ. Όπως είναι
   γνωστό, το Αγιαστικό κίνημα, το οποίο
   ξεκίνησε ο Τζον Γουέσλεϋ, δεν ήταν μια
   εκκλησιαστική ομολογία, αλλά μια
   ευσεβιστική κίνηση εντός του
   Αγγλικανισμού. Το 1784 ο Τζον Γουέσλεϋ
   χειροτόνησε τον Τόμας Κόουκ (1747-1814),
   γενικό επόπτη των Μεθοδιστών στις
   Ηνωμένες Πολιτείες, ζητώντας του να μην
   αποκοπεί από την μητέρα εκκλησία
   περιπίπτοντας στην αμαρτία του
   σχίσματος, όπως χαρακτηριστικά έγραψε. Ο
   Τζον Γουέσλεϋ παρά τον τεράστιο διωγμό
   από τους κρατικούς μητροπολίτες πέθανε
   μέσα στους κόλπους της Αγγλικανικής
   εκκλησίας. Όπως χαρακτηριστικά δήλωσε:
   "Από παιδί έμαθα να αγαπώ και να σέβομαι
   τις Γραφές, τα "λόγια του Θεού", και μετά
   από αυτές να εκτιμώ τους αρχαίους
   πατέρες, τους συγγραφείς των τριών
   πρώτων αιώνων. Μετά την αρχαία Εκκλησία,
   σέβομαι τη δική μας εκκλησία της
   Αγγλίας, σαν την πλέον Βιβλική εθνική
   εκκλησία του κόσμου."^[54], έτσι "η καθολική
   κληρονομιά του Γουέσλεϋ δεν είναι μόνο
   αρχαία πατερική αλλά κι Ανατολική"^[55]. Η
   Ελευθέρα Αποστολική Εκκλησία
   Πεντηκοστής έλκει λοιπόν την ιστορική
   διαδοχή της από την πρώτη Εκκλησία μέσω
   των χειροτονιών της Αγγλικανικής
   εκκλησίας. Οι Βρετανοί επίσκοποι που
   ήταν παρόντες στη σύνοδο της Άρλης
   (Αρελάτης) στη Νότιο Γαλλία το 314 μ.Χ.,
   είχαν ήδη κανονική χειροτονία μέσα
   στους κόλπους της μίας, αγίας, καθολικής
   και αποστολικής εκκλησίας.

[Επεξεργασία] Οι Λειτουργοί

   Οι λειτουργοί της Εκκλησίας είναι
   χειροτονημένοι πιστοί Χριστιανοί και
   εργάζονται αδάπανα χωρίς να αμείβονται
   χρηματικά για την διακονία τους. Για να
   χειροτονηθεί κάποιος, δεν είναι
   απαραίτητο να έχει σπουδάσει θεολογία.
   Για να κηρύξει κάποιος από τον άμβωνα,
   δεν χρειάζεται απαραίτητα να είναι
   χειροτονημένος.

  [Επεξεργασία] Ο Ποιμένας ή Επίσκοπος

   Κάθε τοπική εκκλησία έχει έναν υπεύθυνο
   Επίσκοπο, που ονομάζεται και Ποιμένας. Ο
   Επίσκοπος αυτός είναι υπεύθυνος, σε
   συνεννόηση με τους υπόλοιπους
   Πρεσβυτέρους, για την λειτουργία της
   εκκλησίας. Αν απουσιάζει ο Ποιμένας, τον
   αντικαθιστά προσωρινά κάποιος
   Πρεσβύτερος.

  [Επεξεργασία] Οι Πρεσβύτεροι

   Η κάθε εκκλησία έχει Πρεσβύτερους, σε
   αριθμό ανάλογο με το μέγεθός της, οι
   οποίοι πρέπει να πληρούν τις Γραφικές
   προϋποθέσεις του 1 Τιμόθεο 3:1-7. Οι
   Πρεσβύτεροι φροντίζουν για τα ζητήματα
   που αφορούν τις δραστηριότητες και την
   ευημερία της κάθε τοπικής εκκλησίας.
   Ανάμεσα στις ευθύνες που έχουν οι
   Πρεσβύτεροι περιλαμβάνεται η
   διδασκαλία, η προτροπή και η νουθέτηση
   της εκκλησίας από τον άμβωνα, οι
   επισκέψεις σε μέλη της εκκλησίας και η
   καθοδήγηση του ευαγγελιστικού έργου.

  [Επεξεργασία] Οι Διάκονοι

   Οι Διάκονοι πρέπει να πληρούν τις
   Γραφικές προϋποθέσεις του 1 Τιμόθεο 3:8-13.
   Σε κάθε τοπική εκκλησία υπάρχουν
   Διάκονοι που βοηθούν τους Πρεσβυτέρους
   σε διάφορες συνήθεις εργασίες, όπως η
   φροντίδα της αίθουσας της εκκλησίας, οι
   ηχητικές εγκαταστάσεις, η διάθεση των
   εντύπων, οι λογαριασμοί της εκκλησίας,
   το ταμείο κ.α. Συχνά μπορεί να λάβουν
   μέρος και στο κήρυγμα από τον άμβωνα.

[Επεξεργασία] Συνοδική διοργάνωση

   Το 1986 η Ελευθέρα Αποστολική Εκκλησία
   Πεντηκοστής διοργάνωσε τη Σύνοδό της. Ο
   υπεύθυνος κάθε τοπικής εκκλησίας
   βρίσκεται σε επικοινωνία με τους άλλους
   ποιμένες και επισκόπους στα πλαίσια του
   Συνοδικού συστήματος. Στις Συνόδους
   συμμετέχουν ποιμένες-επίσκοποι,
   πρεσβύτεροι, διάκονοι και εργάτες του
   ευαγγελίου. Σύνοδος συγκαλείται δύο
   φορές το χρόνο: στη διάρκεια της αργίας
   των εθνικών εορτών της 25ης Μαρτίου και
   28ης Οκτωβρίου.

   Από το 30 συνολικά άτομα της πρώτης
   Συνόδου, σήμερα η μέση συμμετοχή είναι 570
   με 600 άτομα.

   Η Ελευθέρα Αποστολική Εκκλησία
   Πεντηκοστής διακηρύττει πως την
   εκφράζουν επίσημα σαν σώμα, μόνο οι
   Συνοδικές αποφάσεις. Σε περίπτωση που
   κάποιος επίσκοπος ή πρεσβύτερος
   περιφρονήσει το συνοδικό σύστημα,
   αποκόπτεται από το σώμα της εκκλησίας,
   δηλαδή από τους πιστούς και από την
   κοινωνία των επισκόπων της^[56].

[Επεξεργασία] Συναθροίσεις

   [IMG]
   [IMG]
   Το εσωτερικό μιας Ελευθέρας Αποστολικής
   Εκκλησίας Πεντηκοστής

   Οι συναθροίσεις της Ελευθέρας
   Αποστολικής Εκκλησίας Πεντηκοστής
   διεξάγονται σε εβδομαδιαία βάση, εκτός
   από τις κεντρικές εκκλησίες των Αθηνών
   και της Θεσσαλονίκης, οι οποίες
   λειτουργούν καθημερινά. Η κάθε τοπική
   εκκλησία έχει δικό της ωράριο
   συναθροίσεων, ενώ ο καθένας –μέλος ή όχι
   της Εκκλησίας, μπορεί να τις
   παρακολουθήσει ελεύθερα.

   Οι συναθροίσεις διεξάγονται κυρίως σε
   απογευματινές ώρες. Αρχίζουν με ένα
   προσδιορισμένο χρονικό διάστημα
   προσευχής, δοξολογίας και ελεύθερης
   λατρείας, ενώ ακολουθεί το βασικό μέρος
   της συνάθροισης, που αρχίζει και
   τελειώνει με προσευχή και περιλαμβάνει
   τη συμμετοχή σε Χριστιανικούς ύμνους
   και κήρυγμα βασισμένο στην Αγία Γραφή.

   Κατά την Κυριακάτικη Λειτουργία
   τελείται και η Θεία Ευχαριστία. Η
   συνάθροιση αυτή συνήθως διεξάγεται το
   πρωί της Κυριακής και σε μερικές
   εκκλησίες το απόγευμα. Η συνάθροιση της
   Κυριακής, ως προς τη δομή είναι ίδια με
   τις υπόλοιπες συναθροίσεις. Μετά το
   Κήρυγμα όμως, έπειτα από προσευχή,
   διαμοιράζονται από τους πρεσβυτέρους ή
   αν είναι ανάγκη από τους διακόνους,
   πρώτα τα κομμάτια από τον ένα άζυμο άρτο,
   το Σώμα του Χριστού, και έπειτα μικρά
   ποτήρια με κόκκινο κρασί που προέρχεται
   από ένα δοχείο, το Αίμα του Χριστού. Η
   Συνάθροιση της Κυριακής κλείνει με μια
   ελεύθερη και μυστική συνεισφορά.

   Πολλές τοπικές εκκλησίες διεξάγουν
   ειδικές συναθροίσεις για νέους και νέες,
   στις οποίες γίνονται συζητήσεις πάνω σε
   διάφορα θέματα, υπό το πρίσμα της Αγίας
   Γραφής. Επίσης στις εκκλησίες υπάρχουν
   για τα παιδιά, τα Κυριακά Σχολεία (κάτι
   αντίστοιχο με τα Κατηχητικά Σχολεία της
   Ορθόδοξης Εκκλησίας).

[Επεξεργασία] Συνάξεις νεολαίας

   [IMG]
   [IMG]
   Από τη 46η Πανελλήνια Σύναξη Νέων της
   Ελευθέρας Αποστολικής Εκκλησίας
   Πεντηκοστής στο Κλειστό των Ολυμπιακών
   Εγκαταστάσεων Άρσης Βαρών στη Νίκαια
   όπου παραβρέθηκαν περίπου 3.000 νέοι και
   νέες.

   Η πιο σημαντική εκδήλωση της Ελευθέρας
   Αποστολικής Εκκλησίας Πεντηκοστής
   είναι οι Πανελλήνιες Συνάξεις της
   νεολαίας της.

   Το 1984 συγκλήθηκε η "1η Πανελλήνια Σύναξη
   Νεολαίας της Ελευθέρας Αποστολικής
   Εκκλησίας Πεντηκοστής" στην αίθουσα της
   Ελευθέρας Αποστολικής Εκκλησίας
   Πεντηκοστής Αθηνών. Την επόμενη χρονιά η
   Ελευθέρα Αποστολική Εκκλησία
   Πεντηκοστής Θεσσαλονίκης νοίκιασε το
   Ιβανώφειο στάδιο του Ηρακλή για τον ίδιο
   σκοπό. Η 17η Σύναξη που έγινε στο γήπεδο
   του Σπόρτιγκ στην Αθήνα το 1992, είχε
   συμμετοχή που ξεπέρασε τα 4,000 άτομα.

   Οι Συνάξεις Νεολαίας σήμερα, γίνονται
   δυο φορές τον χρόνο. Μία στην Αθήνα το
   πρώτο Σάββατο πριν την Μεγάλη Εβδομάδα,
   και μια στην Θεσσαλονίκη ένα από τα
   τελευταία Σάββατα του Αυγούστου, ή από
   τα πρώτα του Σεπτέμβρη.

   Στην Θεσσαλονίκη, οι Συνάξεις πλέον
   γίνονται συνήθως στην αίθουσα τελετών
   του Αριστοτελείου Πανεπιστημίου, ενώ
   στην Αθήνα οι χώροι ποικίλουν (αν και επί
   σειρά ετών χρησιμοποιούταν το γήπεδο
   του Σπόρτιγκ, ενώ τα τελευταία χρόνια
   γίνεται στο Αθλητικό και Πολιτιστικό
   Κέντρο "Δαΐς" στο Μαρούσι). Η τελευταία,
   53η Πανελλήνια Σύναξη Νεολαίας, έγινε
   στις 4 Σεπτεμβρίου 2010, στην αίθουσα
   τελετών του Αριστοτέλειου
   Πανεπιστημιόυ Θεσσαλονίκης.

   Η επόμενη, 54η Πανελλήνια Σύναξη
   Νεολαίας, θα πραγματοποιηθεί στην Αθήνα,
   στις 16 Απριλίου 2011.

[Επεξεργασία] Κατασκηνώσεις^[57]

   Από το καλοκαίρι του 2007 ξεκίνησε να
   λειτουργεί η κατασκήνωση της Ελευθέρας
   Αποστολικής Εκκλησίας Πεντηκοστής για
   παιδιά δημοτικού εώς τρίτης γυμνασίου,
   με το όνομα "Το Μονοπάτι του Ουρανού". Η
   κατασκήνωση βρίσκεται στις Αφίδνες
   Αττικής. Επίσης διοργανώνονται
   Κατασκηνωτικά Συνέδρια για νέους στις
   εγκαταστάσεις των κατασκηνώσεων της
   Ελληνικής Ευαγγελικής Εκκλησίας στον
   Κάλαμο Αττικής

[Επεξεργασία] Ευαγγελισμός

   [IMG]
   [IMG]
   Ευαγγελιστική εξόρμηση στο Μοναστηράκι
   το 2005.

   Η Ελευθέρα Αποστολική Εκκλησία
   Πεντηκοστής πιστεύει πως ο ευαγγελισμός
   είναι μια βασική δραστηριότητα για την
   εκκλησία. Οι χριστιανοί λοιπόν, με σκοπό
   να ευαγγελίσουν (δηλαδή να μεταδώσουν τα
   καλά νέα της Σωτηρίας), συχνά μοιράζουν
   δημόσια, εφημερίδες Χριστιανισμός,
   φυλλάδια, Καινές Διαθήκες και Αγίες
   Γραφές, δωρεάν.

   Επίσης σημαντική ευαγγελιστική
   δραστηριότητα είναι το έργο πλατείας. Σε
   διάφορες κεντρικές πλατείες μέσω
   ηχητικών συστημάτων μεταδίδονται
   μηνύματα και ομολογίες πίστης από
   παρευρισκόμενους χριστιανούς, ενώ
   ταυτόχρονα προσφέρονται έντυπα και
   Γραφές, δωρεάν.

  [Επεξεργασία] Ευαγγελιστικό έργο στο
  εξωτερικό

   Η Ελευθέρα Αποστολική Εκκλησία
   Πεντηκοστής έχει αναπτύξει
   ευαγγελιστικό έργο και σε χώρες εκτός
   της Ελλάδας.

   +------------------------------------------------------------------------+
   |       Χώρα        |             Πληροφορίες             |
   |-----------------------+------------------------------------------------|
   |                       | Στην Κύπρο πολλοί πιστοί  |
   |                       | από διάφορες                        |
   |                       | Πεντηκοστιανές ομάδες      |
   |                       | ζήτησαν να συνδεθούν με    |
   | Κύπρος          | την Ελευθέρα Αποστολική   |
   |                       | Εκκλησία Πεντηκοστής.       |
   |                       | Έτσι ιδρύθηκαν εκκλησίες |
   |                       | σε διάφορες πόλεις της      |
   |                       | Κύπρου (Λευκωσία,                |
   |                       | Λάρνακα, Λεμεσός κ.α.).        |
   |-----------------------+------------------------------------------------|
   |                       | Στη Γερμανία από την          |
   |                       | μαρτυρία των Α. Τασούλη,    |
   |                       | Χρήστου Χρήστου και           |
   |                       | Γιώργου Φέγγου,                   |
   |                       | συγκροτήθηκε η Freien             |
   |                       | Apostolische Pfingstgemeinde, η οποία    |
   | Γερμανία      | παρουσίασε ταχύτατους      |
   |                       | ρυθμούς ανάπτυξης, σε        |
   |                       | διάφορες πόλεις της           |
   |                       | Δυτικής -κυρίως-                  |
   |                       | Γερμανίας. Η εκκλησία        |
   |                       | διατηρεί ραδιοφωνικό        |
   |                       | σταθμό στην πόλη                 |
   |                       | Χύκελχόφεν.                          |
   |-----------------------+------------------------------------------------|
   |                       | Από τη μαρτυρία του Τ.        |
   |                       | Γραικού, του Στέλιου          |
   |                       | Τορομανίδη και του             |
   | Αλβανία        | Αντώνη Περιστεράκη,           |
   |                       | ξεκίνησε το έργο στην        |
   |                       | Αλβανία και η ίδρυση των   |
   |                       | Kishes se Lire te Apostujve te Pentikostis.    |
   |-----------------------+------------------------------------------------|
   |                       | Στη Βουλγαρία απο την        |
   |                       | μαρτυρία Βούλγαρων            |
   | Βουλγαρία    | μεταναστών που πίστεψαν   |
   |                       | στην Ελλάδα οργανώθηκε η  |
   |                       | Crkva Apostolsca Lapka de Pentecosta.          |
   |-----------------------+------------------------------------------------|
   |                       | Από τις επισκέψεις του      |
   |                       | Λεωνίδα Φέγγου στις           |
   | Ηνωμένες      | Ηνωμένες Πολιτείες,           |
   | Πολιτείες    | διοργανώθηκε η Free Apostolic     |
   |                       | Church of Pentecost, η οποία έχει    |
   |                       | εκκλησίες σε διάφορες       |
   |                       | πολιτείες της Αμερικής.    |
   |-----------------------+------------------------------------------------|
   |                       | Έχει αναπτύχθει έργο         |
   |                       | στην Αφρική, και                  |
   |                       | συγκεκριμένα στις χώρες:  |
   |                       | Λαϊκή Δημοκρατία του         |
   |                       | Κονγκό, Μαλάουι,                  |
   |                       | Μπουρούντι, Ουγκάντα και  |
   |                       | Ρουάντα. Κατά καιρούς        |
   | Αφρική          | λειτουργοί της Ελευθέρας |
   |                       | Αποστολικής Εκκλησίας      |
   |                       | Πεντηκοστής,                        |
   |                       | διοργανώνουν σεμινάρια    |
   |                       | διδασκαλίας που                  |
   |                       | συμμετέχουν ποιμένες από |
   |                       | διάφορες αφρικανικές        |
   |                       | εκκλησίες                             |
   |-----------------------+------------------------------------------------|
   |                       | Eπίσης υπάρχουν                   |
   |                       | εκκλησίες σε Βέλγιο,          |
   | Άλλες χώρες | Σλοβακία, Ηνωμένο               |
   |                       | Βασίλειο, Ελβετία και        |
   |                       | Αυστραλία.                            |
   +------------------------------------------------------------------------+

[Επεξεργασία] Κοινωνικό έργο

   Πολλές εκκλησίες βοηθούν άπορους και
   πρόσφυγες με φαγητό, παροχή ρούχων και
   στέγασης. Γίνονται επισκέψεις με
   φιλανθρωπική βοήθεια σε φυλακές,
   γηροκομεία και ορφανοτροφεία. Επίσης
   διοργανώνονται συσσίτια για άστεγους
   και ναρκομανείς στο κέντρο της Αθήνας,
   σε συνεργασία με τις δημοτικές αρχές.

   Η Ελευθέρα Αποστολική Εκκλησία
   Πεντηκοστής έχει συντελέσει ενεργά στην
   απεξάρτηση εκατοντάδων ναρκομανών και
   αλκοολικών.

[Επεξεργασία] Μέσα επικοινωνίας

   [IMG]
   [IMG]
   Εξώφυλλο της εφημερίδας "Χριστιανισμός".

   H Ελευθέρα Αποστολική Εκκλησία
   Πεντηκοστής για την ευαγγελιστική
   διακονία της, χρησιμοποιεί διάφορα μέσα
   επικοινωνίας.

  [Επεξεργασία] Εφημερίδα

           Βλέπε Χριστιανισμός (εφημερίδα) για
           λεπτομέρειες.

   Η Ελευθέρα Αποστολική Εκκλησία
   Πεντηκοστής εκδίδει από το 1986 την
   μηνιαία (αρχικά δεκαπενθήμερη)
   εφημερίδα "Χριστιανισμός" (σήμερα σε 8
   γλώσσες^[58]), που η κυκλοφορία της ετησίως
   φτάνει τα 2,000,000 φύλλα και αποστέλλεται
   σε 65 χώρες.

  [Επεξεργασία] Ραδιόφωνο

           Βλέπε Χριστιανισμός (Ραδιοφωνικός
           Σταθμός) για λεπτομέρειες.

   Από τις αρχές της δεκαετίας του 1990,
   λειτουργεί ο "Χριστιανισμός" που
   εκπέμπει 24 ώρες το 24ωρο ^[59]. Στην Αθήνα
   γνωστός ήταν ο "Χριστιανισμός 9.39", όπου η
   ακροαματικότητά του είχε φτάσει το
   11,78%^[60].

  [Επεξεργασία] Διαδικτυακή τηλεόραση

           Βλέπε Word of God για λεπτομέρειες.

   Η Ελευθέρα Αποστολική Εκκλησία
   Πεντηκοστής Κηφισιάς έχει
   δραστηριοποιηθεί έντονα στο διαδίκτυο
   μέσω του πολυγλωσσικού τηλεοπτικού
   καναλιού "Word of God"^[61]^[62], που εκπέμπει στην
   Ελληνική, την Αγγλική, την Αλβανική, την
   Αραβική, την Γαλλική, την Ιταλική, την
   Πολωνική, την Ρουμανική και την Ρώσικη
   γλώσσα. Πλέον και άλλες εκκλησίες
   προχώρησαν στην διακονία μέσω
   διαδικτυακών τηλεοπτικών σταθμών.

   Συγκεκριμένα υπάρχουν τα παρακάτω
   κανάλια:

     * Bible-Live (Νίκαια)^[63]
     * Voice of God (Παλαιό Φάληρο)^[64]
     * Φως TV (Πάτρα)^[65]
     * Godmessengers (Πειραιάς)^[66]

[Επεξεργασία] Νομικά όργανα

   Όπως και οι υπόλοιπες θρησκευτικές
   ομάδες, έτσι και η Ελευθέρα Αποστολική
   Εκκλησία Πεντηκοστής, χρησιμοποιεί
   νομικά όργανα για την εκπροσώπηση της.
   Το βασικό σωματείο για τον σκοπό αυτό
   είναι η Αδελφότητα Μαθητών Ιησού
   Χριστού, η οποία ιδρύθηκε στις 7 Ιουλίου
   1966, λίγους μήνες μετά την ίδρυση της
   Ελευθέρας Αποστολικής Εκκλησίας
   Πεντηκοστής.

[Επεξεργασία] Σχέση με άλλες Προτεσταντικές
εκκλησίες

   Οι περισσότερες Ευαγγελικές και
   Πεντηκοστιανές εκκλησίες στην Ελλάδα
   έχουν μεταξύ τους, ανεπτυγμένους
   δεσμούς συνεργασίας. Αντίθετα, η
   Ελευθέρα Αποστολική Εκκλησία
   Πεντηκοστής, από την ίδρυσή της και για
   δεκαετίες, κρατούσε σε σημαντικό βαθμό
   μια επιφυλακτική στάση απέναντι στα
   υπόλοιπα Προτεσταντικά δόγματα^[67].

   Παρ' όλα αυτά, υπήρξαν κινήσεις
   προσέγγισης με άλλα δόγματα. Από το 1995
   μέχρι το 2001, στις Ηνωμένες Πολιτείες, τα
   συνέδρια της Ελευθέρας Αποστολικής
   Εκκλησίας Πεντηκοστής γίνονταν σε
   εγκαταστάσεις των Συνάξεων του Θεού, ενώ
   η εκκλησία του Λονδίνου στεγάζεται στις
   εγκαταστάσεις μιας Μεθοδικής εκκλησίας.
   Στο δεύτερο μισό της δεκαετίας του 2000,
   φάνηκε επίσης να αναθερμαίνονται οι
   σχέσεις διάφορων εκκλησιών της
   Ελευθέρας Αποστολικής Εκκλησίας
   Πεντηκοστής με τις υπόλοιπες εκκλησίες.

   Από το 2008 εκκλησίες της Ελευθέρας
   Αποστολικής Εκκλησίας, διοργανώνουν
   βραδιές λατρείας και υμνωδίας στις
   εγκαταστάσεις του CosmoVision Center, το οποίο
   ανήκει στην Ευαγγελική φιλανθρωπική
   οργάνωση AMG, ενώ με πρωτοβουλία της
   εκκλησίας της Αθήνας, χρησιμοποιήθηκαν
   οι εγκαταστάσεις των κατασκηνώσεων της
   Ελληνικής Ευαγγελικής Εκκλησίας στον
   Κάλαμο, για κατασκηνωτικό συνέδριο
   νεολαίας της Ελευθέρας Αποστολικής
   Εκκλησίας Πεντηκοστής.

   Το Φεβρουάριο του 2009, υπήρξε εκπροσώπηση
   της Ελευθέρας Αποστολικής Εκκλησίας
   Πεντηκοστής^[68] στην ημερίδα που
   διοργάνωσε ο Πανελλήνιος Ευαγγελικός
   Σύνδεσμος, με θέμα «Νομική
   Προσωπικότητα των Θρησκευτικών
   Κοινοτήτων στην Ελλάδα»^[69]^[70]. Στην ίδια
   ημερίδα, παραβρέθηκε επίσης και ο
   Αρχιεπίσκοπος της Καθολικής Εκκλησίας
   στην Ελλάδα.

   Στην αποφοίτηση του 2010, του Ελληνικού
   Βιβλικού Κολεγίου, της θεολογικής
   σχολής που υπηρετεί τις Ευαγγελικές
   εκκλησίες στην Ελλάδα, την κεντρική
   ομιλία έφερε κατ' εξαίρεση ένας
   σπουδαστής, ο οποίος είναι επίσκοπος της
   Ελευθέρας Αποστολικής Εκκλησίας
   Πεντηκοστής^[71].

   Τον Αύγουστο του 2010, στο 58ο Βιβλικό
   Συνέδριο της Ελληνικής Ευαγγελικής
   Εκκλησίας, για πρώτη φορά ένας από τους
   ομιλητές ήταν λειτουργός της Ελευθέρας
   Αποστολικής Εκκλησίας Πεντηκοστής.
   Συγκεκριμένα, ο ποιμένας της εκκλησίας
   της Μεταμόρφωσης, Παύλος Κοροβέσης
   έδωσε δύο ομιλίες στο δεκαήμερο
   ιστορικό συνέδριο της Ευαγγελικής
   κοινότητας που γίνεται στις
   εγκαταστάσεις της Ελληνικής
   Ευαγγελικής Εκκλησίας Κατερίνης, στην
   Λεπτοκαρυά Πιερίας.

   Στις 2 Οκτωβρίου 2010, χρησιμοποιήθηκε το
   CosmoVision Center για τέταρτη φορά, για την
   διοργάνωση μιας βραδιάς λατρείας και
   υμνωδίας. Η συμμετοχή ξεπέρασε κάθε
   προηγούμενο σε παρόμοια εκδήλωση, με
   εκατοντάδες παρευρισκόμενους, και την
   παρουσία τουλάχιστον 9
   ποιμένων-επισκόπων της Ελευθέρας
   Αποστολικής Εκκλησίας Πεντηκοστής.

[Επεξεργασία] Εναντίωση

   Κατά καιρούς έχει υπάρξει εναντίωση
   στην Ελευθέρα Αποστολική Εκκλησία
   Πεντηκοστής από άτομα και θρησκευτικές
   οργανώσεις που κινούνται στο χώρο της
   Ορθοδοξίας. Αν και η Ελευθέρα Αποστολική
   Εκκλησία Πεντηκοστής σε βασικά δόγματα
   συμφωνεί με την Ορθόδοξη εκκλησία
   –καθώς δέχεται το Σύμβολο της Πίστεως,
   υπάρχει επιφύλαξη, ειδικά από τους
   λεγόμενους αντιαιρετικούς κύκλους της
   Ορθόδοξης εκκλησίας. Μάλιστα, μέχρι και
   το πρόσφατο παρελθόν, η Ελευθέρα
   Αποστολική Εκκλησία Πεντηκοστής ήταν η
   Προτεσταντική εκκλησία που είχε δεχτεί
   τη μεγαλύτερη εναντίωση, προφανώς
   εξαιτίας της ανάπτυξής της^[72]. Από την
   άλλη μεριά βέβαια, η Ελευθέρα Αποστολική
   Εκκλησία Πεντηκοστής υπολογίζει πως
   υπάρχουν δεκάδες χιλιάδες
   συμπαθούντες^[73]^[74].

[Επεξεργασία] Υποσημειώσεις

    1. ↑ Όπως αναγράφεται σε άλλη
       υποσημείωση, υπάρχουν διάφορες
       εκτιμήσεις για τα μέλη της Ελευθέρας
       Αποστολικής Εκκλησίας Πεντηκοστής.
       Εδώ παρατίθεται η εκτίμηση του Operation
       World, η οποία κάνει λόγο για 10,000 μέλη και
       συνολικά 30,000 παρευρισκόμενους στις
       συναθροίσεις των εκκλησιών
    2. ↑ Σύμφωνα με στοιχεία του υπουργείου
       Εθνικής Παιδείας και Θρησκευμάτων που
       δημοσιεύτηκαν στον Τύπο της Κυριακής
       στο φύλλο της 14ης Ιανουαρίου 2001, στο
       ένθετο Ορθοδοξία και Ελληνισμός, σελ.
       10.
    3. ↑ Στα μέσα της δεκαετίας του '90 ο
       Αντώνιος Αλεβιζόπουλος εκτιμούσε ότι
       η Ελευθέρα Αποστολική Εκκλησία
       Πεντηκοστής αριθμεί περί τα 20,000 μέλη.
       Η World Christian Database εκτιμά πως σήμερα έχει
       πάνω από 40,000 μέλη. Το Operation World, κάνει
       λόγο για 10,000 μέλη και 30,000
       παρευρισκόμενους στις συναθροίσεις
       συνολικά, εκτίμηση που φαίνεται η πιο
       λογική.
    4. ↑ "H Ελευθέρα Αποστολική Εκκλησία
       Πεντηκοστής αυξήθηκε ταχέως με
       πανελλήνιους ρυθμούς αύξησης μελών
       και προσηλύτων 10% ετησίως." -Εθνολογία 5
       (1996-1997), Ο. Λιντμάγιερ. Το γεγονός αυτό
       επιβεβαίωσε διεθνώς το περιοδικό
       Christianity Today (Απρίλιος 1998), με
       ανταπόκριση του Peter Moschovis.
    5. ↑ Κύπρος, Αλβανία, Βουλγαρία,
       Γερμανία, Βέλγιο, Σλοβακία, Ηνωμένο
       Βασίλειο, Ηνωμένες Πολιτείες Αμερικής
       (Νέα Υόρκη, Οχάιο και Φλόριντα),
       Αυστραλία. Επίσης έχει αναπτυχθεί
       έργο στην Αφρική και συγκεκριμένα σε:
       Λαϊκή Δημοκρατία του Κονγκό, Μαλάουι,
       Μπουρούντι, Ουγκάντα και Ρουάντα.
    6. ↑ Αποκάλυψη 21:24
    7. ↑ Αριθμός Πρωτοκόλλου ΥΠΕΘ-113725
    8. ↑ Απόφαση υπ' αριθμόν 361/19-4-1967
    9. ↑ Ελευθέρα Αποστολική Εκκλησία
       Πεντηκοστής - Η ιστορία της. Τι
       πιστεύει. Πως πολιτεύεται. Εκδόσεις
       ΟΡΟΣ, Αθήνα 2006, σελ. 37.
   10. ↑ Η μεταστέγαση της εκκλησίας,
       εγκρίθηκε με την απόφαση υπ' αριθμόν
       Φ.076.4/Α/371/ του Υπουργείου Εθνικής
       Παιδείας και Θρησκευμάτων, στις 7
       Φεβρουαρίου 1981.
   11. ↑ Ελευθέρα Αποστολική Εκκλησία
       Πεντηκοστής - Η ιστορία της. Τι
       πιστεύει. Πως πολιτεύεται. Εκδόσεις
       ΟΡΟΣ, Αθήνα 2006, σελ. 41.
   12. ↑ Η Λάρισα υπήρξε το κέντρο για την
       μετέπειτα διάδοση της εκκλησίας στην
       Ελασσώνα και στον Τύρναβο.
   13. ↑ Το 1984 λόγω της αύξησης η εκκλησία
       της Καβάλας μεταφέρθηκε σε νέα
       αίθουσα και παράλληλα ιδρύθηκαν 13
       συνολικά εκκλησίες στον υπόλοιπο
       Νομό.
   14. ↑ Ελευθέρα Αποστολική Εκκλησία
       Πεντηκοστής - Η ιστορία της. Τι
       πιστεύει. Πως πολιτεύεται. Εκδόσεις
       ΟΡΟΣ, Αθήνα 2006, σελ. 49.
   15. ↑ Από την Νέα Ιωνία, αργότερα
       ξεκίνησαν εκκλησίες σε Γαλάτσι,
       Κηφισιά, Ιωάννινα και Λονδίνο.
   16. ↑ Ελεύθερος Τύπος, 27 Σεπτεμβρίου 1987
   17. ↑ Μεσημβρινή 23 Ιουλίου 1987
   18. ↑ Από τον Πύργο, αργότερα ξεκίνησαν
       εκκλησίες σε Αγία Άννα Ηλείας,
       Κυλλήνη, Γαστούνη και Αμαλιάδα
   19. ↑ Από την Καλαμάτα, αργότερα
       ξεκίνησαν εκκλησίες σε Μεσσήνη και
       Κορώνη
   20. ↑ Νεοχώρι, Στρατονίκη και Αρναία
   21. ↑ Η Εκκλησία του Θεού της Πεντηκοστής,
       υπήρξε μία Ελληνική αυτοκέφαλη
       εκκλησία της Πεντηκοστής, με δύο
       τοπικές συναθροίσεις (η μία βρισκόταν
       στα Κάτω Πετράλωνα και η άλλη στον
       Χολαργό Αττικής).
   22. ↑ To σύμβολο της πίστεως με αναφορές
       στην Καινή Διαθήκη από την επίσημη
       σελίδα της Ελευθέρας Αποστολικής
       Εκκλησίας Πεντηκοστής Αθηνών
   23. ↑ Παρουσίαση των επτά μυστηρίων από
       την επίσημη σελίδα της Εκκλησίας
   24. ↑ Δεν αντιλαμβάνεται τον όρο μυστήριο
       με τον ίδιο ακριβώς τρόπο που τον
       δέχεται η Ορθόδοξη και η Καθολική
       εκκλησία, όμως θεωρεί πως οι τελετές
       αυτές γίνονται μυστήρια διαμέσω της
       μυστηριακής χάρης του Ιησού Χριστού.
   25. ↑ Ματθαίος 28:19
   26. ↑ Μάρκος 16:16· Πράξεις 2:36-39
   27. ↑ Πράξεις 8:36-39
   28. ↑ Οι πιστοί κοινωνούν όλοι μαζί,
       ταυτόχρονα, το ψωμί και έπειτα πάλι
       ταυτόχρονα το κρασί.
   29. ↑ Μάρκος 14:22-24· 1 Κορινθίους 11:27-30
   30. ↑ 1 Κορινθίους 11:28-29
   31. ↑ Εβραίους 13:4
   32. ↑ Ματθαίος 5:32
   33. ↑ 1 Κορινθίους 7:11
   34. ↑ 1 Κορινθίους 7:39
   35. ↑ Ιάκωβος 5:14· Μάρκος 6:13
   36. ↑ Μάρκος 1:5· Πράξεις 19:18
   37. ↑ Ιάκωβος 5:16
   38. ↑ Πράξεις 4:12
   39. ↑ Ματθαίος 3:11
   40. ↑ Πράξεις 2:4· 10:44-48· 19:6· 1 Κορινθίους
       14:22
   41. ↑ Εφεσίους 4:11, ΝΜ
   42. ↑ Πράξεις 14:23
   43. ↑ 1 Τιμόθεον 3:1-8· Τίτος 1:5-9
   44. ↑ Τα "Καλά Έργα" στις σελίδες των
       εκκλησιών της Μεταμόρφωσης και της
       Κοζάνης
   45. ↑ Ιάκωβος 2:19-26
   46. ↑ Πεποιθήσεις, από την επίσημη σελίδα
       της εκκλησίας της Σαλαμίνας.
   47. ↑ Σεμινάριο: "Το Ευαγγέλιο της
       Ευημερίας", Ελευθέρα Αποστολική
       Εκκλησία Πεντηκοστής Νέας Ιωνίας, 14
       Φεβρουαρίου 2009.
   48. ↑ Kατά απόφαση του Συμβουλίου της
       Επικρατείας. Σχετικό δημοσίευμα της
       Ελευθεροτυπίας.
   49. ↑ Απορρίπτεται η διδασκαλία της
       προσφοράς δεκάτων που δέχονται άλλες
       εκκλησίες.
   50. ↑ "Αν μπορείς διάβαζε το Ευαγγέλιο
       στην αρχαία όπως γράφθηκε. Αν όμως σε
       δυσκολεύει πάρε τη μετάφραση του
       Νεόφυτου Βάμβα που είναι στην
       καθαρεύουσα. Αν πάλι θέλεις στη
       δημοτική, πάρε...". -Χριστιανισμός,
       Μάρτιος 1986, σελ.4
   51. ↑ Ψαλμοί 33:3· 40:3· 96:1· 98:1· Ησαΐας 42:10
   52. ↑ 1 Τιμόθεο 3:2-5, ΝΜ
   53. ↑ Ρωμαίους 15:27· Φιλιππισίους 2:25 και
       άλλα.
   54. ↑ John Wesley's Works, XIII:272
   55. ↑ The Story of Methodism, σελ. 43
   56. ↑ Ελευθέρα Αποστολική Εκκλησία
       Πεντηκοστής - Η ιστορία της. Τι
       πιστεύει. Πως πολιτεύεται. Εκδόσεις
       ΟΡΟΣ, Αθήνα 2006, σελ. 68.
   57. ↑ Οι επίσημες σελίδες των
       κατασκηνωτικών προγραμμάτων της
       Ελευθέρας Αποστολικής Εκκλησίας
   58. ↑ Ελληνικά, Αγγλικά, Γαλλικά,
       Γερμανικά, Ισπανικά, Βουλγαρικά,
       Τούρκικα, Αλβανικά
   59. ↑ Συχνότητες τοπικών θρησκευτικών
       σταθμών
   60. ↑ "Σύμφωνα με έρευνα της ICAP στην Αθήνα
       το ράδιο-Χριστιανισμός είχε μέση
       ακροαματικότητα σχεδόν 12% του συνόλου"
       -Ελευθέρα Αποστολική Εκκλησία
       Πεντηκοστής - Η ιστορία της. Τι
       πιστεύει. Πως πολιτεύεται. Εκδόσεις
       ΟΡΟΣ, Αθήνα 2006, σελ. 65. Στο ίδιο βιβλίο
       υπάρχει η φωτογραφία από το δελτίο της
       ICAP που αναγράφει το ποσοστό
       ακροαματικότητας 11,78% καθώς και άλλα
       στατιστικά στοιχεία.
   61. ↑ Word of God TV
   62. ↑ Το "Word of God" είχε συμμετοχή στην
       έκθεση DTE 2007.
   63. ↑ Bible-Live TV
   64. ↑ Voice of God TV
   65. ↑ Φως ΤV
   66. ↑ Godmessengers TV
   67. ↑ "Η Ελεύθερη Αποστολική Εκκλησία
       Πεντηκοστής... δεν συνεργάζεται μ’
       άλλες ελληνικές εκκλησίες." -Σύνοδος
       Αποστολικής Εκκλησίας Πεντηκοστής
       Ελλάδας
   68. ↑ Ως αντιπρόσωπος της Ελευθέρας
       Αποστολικής Εκκλησίας Πεντηκοστής,
       χαιρέτισε την εκδήλωση ο Γιώργος
       Κυριαννάκης , ποιμένας της εκκλησίας
       της Αγίας Παρασκευής.
   69. ↑ "Η νομική προσωπικότητα των
       θρησκευτικών κοινοτήτων στην Ελλάδα
       θα απασχολήσει ειδική ημερίδα το
       απόγευμα της Δευτέρας, που θα γίνει
       στο ξενοδοχείο «Τιτάνια»." -εφημερίδα
       Ελευθεροτυπία, Σάββατο 31 Ιανουαρίου
       2009
   70. ↑ Δελτίο τύπου του Πανελλήνιου
       Ευαγγελικού Σύνδεσμου σχετικά με την
       ημερίδα
   71. ↑ Ο Αντώνης Περιάλης,
       επίσκοπος-ποιμένας της Ελευθέρας
       Αποστολικής Εκκλησίας Πεντηκοστής,
       για το Ελληνικό Βιβλικό Κολέγιο
   72. ↑ "Το διωγμό δεν τον κάνει το κράτος,
       ούτε η κυβέρνηση, ούτε οι δικαστικές
       αρχές, ούτε οι αστυνομία. Το διωγμό και
       τις μηνύσεις τον κάνουν φανατικοί
       θρησκευόμενοι που… δεν έχουν την
       αγάπη του Θεού…" -Χριστιανισμός,
       Νοέμβριος 1986
   73. ↑ "Οι συμπαθούντες [της Ελευθέρας
       Αποστολικής Εκκλησίας Πεντηκοστής]
       μέσω του δικτύου των ραδιοφωνικών
       σταθμών της ανέρχονται σε δεκάδες
       χιλιάδες και είναι μέλη όλων των
       δογμάτων και κυρίως ευσεβείς
       Ορθόδοξοι που κατανοούν τη φτώχεια
       της πνευματικής τους ζωής." -Ελευθέρα
       Αποστολική Εκκλησία Πεντηκοστής - Η
       ιστορία της. Τι πιστεύει. Πως
       πολιτεύεται. Εκδόσεις ΟΡΟΣ, Αθήνα 2006.
   74. ↑ "Πολλοί είναι οι Ορθόδοξοι που
       πηγαίνουν στην εκκλησία τους κάθε
       Κυριακή και μετά έρχονται στην
       Ελευθέρα Αποστολική Εκκλησία για να
       λάβουν σώμα και αίμα Χριστού."
       -Χριστιανισμός, Σεπτέμβριος 2007

[Επεξεργασία] Βλέπε επίσης

     * Λεωνίδας Φέγγος
     * Χριστιανισμός (Ραδιοφωνικός Σταθμός)
     * Χριστιανισμός (εφημερίδα)
     * Πεντηκοστιανισμός
     * Word of God

[Επεξεργασία] Βιβλιογραφία

     * Βιβλίο Ελευθέρα Αποστολική Εκκλησία
       Πεντηκοστής - Η ιστορία της. Τι
       πιστεύει. Πως πολιτεύεται., ISBN: 960-89079-1-8,
       Εκδόσεις ΟΡΟΣ, Αθήνα 2006
     * Περιοδικό "Christianity Today", Απρίλιος 1998
     * Εφημερίδα "Χριστιανισμός", Μάρτιος 1986
     * Εφημερίδα "Χριστιανισμός", Νοέμβριος
       1986
     * Εφημερίδα "Χριστιανισμός",
       Σεπτέμβριος 2007
     * Εφημερίδα "Μεσημβρινή", 23 Ιουλίου 1987
     * Εφημερίδα "Ελεύθερος Τύπος", 27
       Σεπτεμβρίου 1987
     * Εφημερίδα "Τύπος της Κυριακής", ένθετο
       "Ορθοδοξία και Ελληνισμός", 14
       Ιανουαρίου 2001

[Επεξεργασία] Εξωτερικοί σύνδεσμοι

  [Επεξεργασία] Επίσημες ιστοσελίδες της
  Ελευθέρας Αποστολικής Εκκλησίας
  Πεντηκοστής

     * christianity.gr: Η επίσημη σελίδα της
       Ελευθέρας Αποστολικής Εκκλησίας
       Πεντηκοστής

              * Χάρτης εκκλησιών και
                παραρτημάτων του σωματείου της
                Ελευθέρας Αποστολικής Εκκλησίας
                Πεντηκοστής
              * Αρχείο της ελληνικής έκδοσης της
                εφημερίδας "Χριστιανισμός"
              * Συχνότητες τοπικών ραδιοφωνικών
                σταθμών της Ελευθέρας
                Αποστολικής Εκκλησίας
                Πεντηκοστής
              * Αναπαραγωγή Χριστιανικού
                ραδιοφωνικού προγράμματος της
                Ελευθέρας Αποστολικής Εκκλησίας
                Πεντηκοστής με Media Player

   Ανακτήθηκε από
   "http://el.wikipedia.org/wiki/%CE%95%CE%BB%CE%B5%CF%85%CE%B8%CE%AD%CF%81%CE%B1_%CE%91%CF%80%CE%BF%CF%83%CF%84%CE%BF%CE%BB%CE%B9%CE%BA%CE%AE_%CE%95%CE%BA%CE%BA%CE%BB%CE%B7%CF%83%CE%AF%CE%B1_%CE%A0%CE%B5%CE%BD%CF%84%CE%B7%CE%BA%CE%BF%CF%83%CF%84%CE%AE%CF%82"
   Κατηγορίες: Πεντηκοστιανισμός |
   Εκκλησίες της Πεντηκοστής |
   Θρησκευτικές πίστεις, παραδόσεις και
   κινήματα | Χριστιανικές ομολογίες

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * English

     * Τελευταία τροποποίηση 10:18, 15 Νοεμβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
