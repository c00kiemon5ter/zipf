   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                           Η δίκη των έξι

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Με τον όρο Δίκη των έξι έχει καταγραφεί
   στην ελληνική ιστορία η δίκη ενώπιον
   έκτακτου στρατοδικείου στο οποίο
   παραπέμφθηκαν απο την επαναστατική
   επιτροπή για να τιμωρηθούν οι
   θεωρούμενοι ως υπεύθυνοι για τις
   συνέπειες της Μικρασιατικής
   εκστρατείας, κοινώς για την
   Μικρασιατική καταστροφή: Γεώργιος
   Χατζανέστης, διοικητής της στρατιάς της
   Μικράς Ασίας, Δημήτριος Γούναρης, πρώην
   πρωθυπουργός, Μιχαήλ Γούδας,
   υποναύαρχος και πρώην υπουργός, Ξενοφών
   Στρατηγός, υποστράτηγος και πρώην
   υπουργός, Νικόλαος Στράτος, πρώην
   πρωθυπουργός, Πέτρος Πρωτοπαπαδάκης,
   πρώην πρωθυπουργός, Νικόλαος Θεοτόκης
   και Γεώργιος Μπαλτατζής, υπουργοί επι
   των στρατιωτικών και οικονομικών στην
   κυβέρνηση Γούναρη αντίστοιχα.

   Αν και οι κατηγορούμενοι ήταν οκτώ, η
   ονομασία δίκη των έξι δόθηκε λόγω των
   έξι εκτελέσεων που τελικώς
   αποφασίστηκαν και πραγματοποιήθηκαν
   την ίδια σχεδόν ημέρα στο Γουδή. Το
   περιστατικό αυτό αποτελεί την κορύφωση
   αλλά και τον επίλογο του Εθνικού
   Διχασμού.

   Πίνακας περιεχομένων

     * 1 Προϊστορία
     * 2 Συλλήψεις και προσαγωγή σε δίκη
     * 3 Η δίκη
     * 4 Ετυμηγορία και εκτελέσεις
     * 5 Στάση Βενιζέλου
     * 6 Επίλογος
     * 7 Σημειώσεις
     * 8 Παραπομπές

[Επεξεργασία] Προϊστορία

   Η Ελλάδα απο το 1919 διεξήγαγε πολεμικές
   επιχειρήσεις στην Μικρά Ασία με σκοπό
   την εξάλειψη της ισχύος του άτακτου
   στρατού του Μουσταφά Κεμάλ. Τον Νοέμβριο
   του 1920 μεσούσης της Μικρασιατικής
   εκστρατείας πραγματοποιήθηκαν εκλογές,
   οι οποίες ανέδειξαν νικητή την Ηνωμένη
   Αντιπολίτευση, έναν συνασπισμό
   αντιβενιζελικών κομμάτων, και κατ'
   επέκταση το Λαϊκό Κόμμα του Δημητρίου
   Γούναρη.

   Τον Μάρτιο του 1921 ο Γούναρης σχημάτισε
   κυβέρνηση προκειμένου πια ο ίδιος ο
   Γούναρης να ελέγχει την όλη κατάσταση
   που είχε διαμορφωθεί. Την κυβέρνηση
   Γούναρη ακολούθησαν αυτές των Στράτου
   και Πρωτοπαπαδάκη. Η αλλαγή της στάσης
   όμως των συμμάχων, οι νίκες του
   τουρκικού στρατού, τα λάθη των Ελλήνων
   αξιωματικών και η κακή οικονομική
   κατάσταση της χώρας είχαν ως αποτέλεσμα
   τον Αύγουστο του 1922 η γραμμή άμυνας
   Αφιόν - Καραχισάρ να διασπαστεί απο τον
   τουρκικό στρατό και να επακολουθήσει η
   μικρασιατική καταστροφή, η οποία
   επισφραγίστηκε με την συνθήκη της
   Λωζάνης. Με την υποχώρηση της αμυντικής
   γραμμής και έχοντας χάσει κάθε έλεγχο η
   κυβέρνηση Πρωτοπαπαδάκη παραιτήθηκε
   και αντικαταστάθηκε απο αυτή του
   Τριανταφυλλάκου.

   Ο ελληνικός στρατός υποχώρησε και
   κατευθύνθηκε προς τα νησιά του Αιγαίου.
   Τον Σεπτέμβριο του ίδιου χρόνου μπροστά
   στην ανικανότητα των κυβερνήσεων να
   διαχειριστούν την κρίση ξέσπασε το
   Κίνημα της 11ης Σεπτεμβρίου 1922 στην Χίο
   και τη Λέσβο υπό τον Στυλιανό Γονατά, τον
   Φωκά και τον Νικόλαο Πλαστήρα, οι οποίοι
   σχημάτισαν επαναστατική επιτροπή
   κηρύσσοντας επανάσταση. Παράλληλα ο
   στρατιωτικός Θεόδωρος Πάγκαλος μαζί με
   μια ομάδα αξιωματικών, προσκείμενων
   προς το κόμμα των Φιλελευθέρων,
   συνέλλαβε πλειάδα πολιτικών.

   Στις 13 Σεπτεμβρίου ο ελληνικός στρατός
   αποβιβάστηκε στο Λαύριο και η
   επαναστατική επιτροπή ανέλαβε την
   διακυβέρνηση του κράτους. Ο βασιλιάς
   Κωνσταντίνος Α΄ παραιτήθηκε απο το
   θρόνο αναχωρώντας για την Ιταλία και
   παραχωρώντας τον θρόνο στον γιό του
   Γεώργιο Β΄. Επιπλέον παραιτήθηκε η
   κυβέρνηση Τριανταφυλλάκου, η οποία και
   αντικαταστάθηκε απο την βραχύβια, μόλις
   μίας ημέρας, κυβέρνηση Χαραλάμπη που με
   την σειρά της αντικαταστάθηκε απο αυτή
   του Σωτήριου Κροκίδα. Ο Ελευθέριος
   Βενιζέλος είχε οριστεί εκπρόσωπος της
   Ελλάδας στο εξωτερικό.

[Επεξεργασία] Συλλήψεις και προσαγωγή σε
δίκη

   Αμέσως τα περισσότερα στελέχη της
   κυβέρνησης Γούναρη και ο ίδιος ο
   Γούναρης συνελήφθησαν και
   συγκεντρώθηκαν στην αστυνομική
   διεύθυνση Αθηνών. Η διαδικασία
   «απονομής δικαιοσύνης» δεν είχε
   καθοριστεί αφού υπήρχαν διαφορετικές
   απόψεις ως προς τις κινήσεις που έπρεπε
   να γίνουν. Η μετριοπαθής μερίδα ζητούσε
   προσαγωγή σε δίκη των υπευθύνων ενώ η
   σκληροπυρηνική (Παπαναστασίου,
   Πάγκαλος, Οθωναίος) την άμεση εκτέλεσή
   τους. Επιπλέον υπήρχε η πίεση των ξένων
   δυνάμεων που ζητούσαν δίκη χωρίς
   συνοπτικές διαδικασίες. Στις 9 Οκτωβρίου
   ογκώδης διαδήλωση 100.000 πολιτών στην
   πλατεία Συντάγματος στην Αθήνα απαίτησε
   την άμεση εκτέλεση των υπευθύνων. Η
   λογική που είχε περάσει η επαναστατική
   επιτροπή στον λαό ήταν οτι η Ελλάδα δεν
   ηττήθηκε αλλά προδόθηκε.^[1]

   Στις 12 Οκτωβρίου εκδόθηκε και το
   διάταγμα περι συστάσεως και λειτουργίας
   εκτάκτου στρατοδικείου προς εκδίκασιν
   των κατά των υπαιτίων της εθνικής
   καταστροφής κατηγοριών. Πρόεδροι της
   ανακριτικής επιτροπής και του έκτακτου
   στρατοδικείου ανέλαβαν οι υποστράτηγοι
   Θεόδωρος Πάγκαλος και Αλέξανδρος
   Οθωναίος αντίστοιχα αφού είχαν λάβει
   σαφείς διαβεβαιώσεις απ τον Πλαστήρα
   ότι θα εκτελεστεί οιαδήποτε απόφαση του
   στρατοδικείου. Βοηθοί του Πάγκαλου
   ορίστηκαν οι συνταγματάρχες Ι.
   Καλογεράς και Χ. Λούφας. Για τους σκοπούς
   της ανακρίσεως οι κατηγορούμενοι
   μεταφέρθηκαν από την Αστυνομική
   διεύθυνση Αθηνών στις φυλακές Αβέρωφ.

   Σύμφωνα με την έκθεση της Ανακριτικής
   Επιτροπής, που υπεγράφη στις 24 Οκτωβρίου
   αλλά δημοσιεύθηκε στον τύπο στις 26
   Οκτωβρίου, παραπέμπονταν σε δίκη με την
   κατηγορία της εσχάτης προδοσίας οι:

     * Δημήτριος Γούναρης, αρχηγός του
       Λαϊκού Κόμματος και πρωθυπουργός την
       περίοδο 1921 - 1922
     * Πέτρος Πρωτοπαπαδάκης, υπουργός
       οικονομικών στις κυβερνήσεις Γούναρη
       και πρωθυπουργός το 1922
     * Νικόλαος Στράτος, πρωθυπουργός το 1922
       (για μερικές ημέρες μόνον) και
       υπουργός Εσωτερικών το 1922
     * Γεώργιος Μπαλτατζής, υπουργός
       εξωτερικών στις κυβερνήσεις Γούναρη
       και Πρωτοπαπαδάκη
     * Νικόλαος Θεοτόκης, υπουργός
       στρατιωτικών στις κυβερνήσεις
       Γούναρη και Πρωτοπαπαδάκη
     * Γεώργιος Χατζανέστης, διοικητής της
       στρατιάς της Μικράς Ασίας και της
       Ανατολικής Θράκης
     * Μιχαήλ Γούδας, υποναύαρχος ε.α. και
       υπουργός στις κυβερνήσεις Γούναρη και
       Πρωτοπαπαδάκη
     * Ξενοφών Στρατηγός, υποστράτηγος ε.α.
       και υπουργός στις κυβερνήσεις Γούναρη
       και Πρωτοπαπαδάκη

   Το κατηγορητήριο, παρατηρεί ο ιστορικός
   Τάσος Βουρνάς, είχε το χαρακτήρα
   επαναστατικού εγγράφου και
   πιθανολογείται ότι συντάχθηκε από τον
   Γεώργιο Παπανδρέου, πολιτικό σύμβουλο
   της επαναστατικής επιτροπής. Μέσα στο
   κατηγορητήριο υπήρχε ξεχωριστό
   κεφάλαιο που απέρριπτε την ένσταση των
   κατηγορουμένων για δίκη απο το ειδικό
   δικαστήριο της Βουλής με τα εξής λόγια:
   «Αλλ' όχι! Το Έθνος ορθούμενον
   αιμοσταγές, κρεουργημένον, αλλά
   αδυσώπητον ενώπιον του, ζητεί παρ'αυτού
   και των συνεργατών του δικαιοσύνην δια
   την προδοσίαν και τιμωρίαν δια το
   έγκλημα. Και εν ονόματι του Έθνους την
   δικαιοσύνην ταύτην η Επανάστασις θα την
   αποδώση».^[2] Επίσης ιδιάιτερες
   κατηγορίες υπήρχαν για τους Στράτο,
   Στρατηγό και Θεοτόκη. Η ευθύνη του
   Χατζηανέστη παρουσιάστηκε σε ειδικό
   κεφάλαιο, και χαρακτηριζόταν ως
   υπαίτιος της καταρρεύσεως του μετώπου.

   Όταν ο Γούναρης άκουσε το κατηγορητήριο
   δήλωσε: «Δεν έχει τίποτε που να
   στηρίζεται μέσα εις το κατηγορητήριον
   και αυτό με ανησυχεί. Έχουν εξασφαλίσει
   την καταδίκην μας και δεν καταβάλουν
   προσπάθειαν δια να δημιουργήσουν λόγους
   φαινομενικώς ισχυρούς»^[3]. Κατά τη
   διάρκεια της ανακρίσεως οι κρατούμενοι
   βρίσκονταν σε απομόνωση ενώ τους
   στερήθηκε και η πρόσβαση σε έγγραφα
   απαραίτητα για την υπεράσπισή τους. Όλων
   η απολογία ήταν μικρή πλην του Γούναρη
   που παρέδωσε απολογητικό υπόμνημα 67
   σελίδων. Η άποψη ότι ο Γούναρης παρέδωσε
   το υπόμνημα επειδή ήταν άρρωστος δεν
   ευσταθεί. Ήταν πράγματι άρρωστος αλλά ο
   ίδιος, όπως είπε στον Βοζίκη, προτίμησε
   να απολογηθεί εγγράφως ώστε, εφόσον ήταν
   σίγουρος για τη θανατική του καταδίκη,
   να μείνει η δική του θεώρηση των
   γεγονότων για τις επόμενες γενεές.
   Αποτελεί όμως δικαίωμα κάθε
   κατηγορουμένου να απολογηθεί με
   υπόμνημα.

[Επεξεργασία] Η δίκη

   [IMG]
   [IMG]
   Η δίκη

   Στις 31 Οκτωβρίου συνήλθε το έκτακτο
   στρατοδικείο στο κτίριο της Παλαιάς
   Βουλής. Πρόεδρος του στρατοδικείου
   ορίστηκε ο Αλέξανδρος Οθωναίος,
   αναπληρωτής πρόεδρος ο υποναύαρχος
   Κωνσταντίνος Βούλγαρης και μέλη του οι
   συνταγματάρχες Δημοσθένης Φλωριάς,
   Θεόδωρος Χαβίνης, Ανδρέας
   Παναγιωτόπουλος, ο πλοίαρχος Ιωάννης
   Γιαννηκώστας, ο αντισυνταγματάρχης
   Κωνσταντίνος Μαμούρης, ο στρατιωτικός
   δικαστικός σύμβουλος β΄τάξεως
   Κωνσταντίνος Τσερούλης, ο αντιπλοίαρχος
   Κωνσταντίνος Φραγκόπουλος, οι
   ταγματάρχες Ν. Βαμβακόπουλος και Χ.
   Γραβάνης και ο λοχαγός Ανδρέας
   Κατσαράκης. Αναπληρωματικά μέλη
   ορίστηκαν οι Μιχαήλ Ζωγράφος, Λεωνίδας
   Κανάρης, Γεώργιος Σκανδάλης, Βασίλης
   Τζιότζιος, Αθανάσιος Ζάγκας, Θεόδωρος
   Βουτσαράς, Πλούτ. Χαλόφτης και Βύρων
   Καραπαναγιώτης.^[i] Επαναστατικοί
   επίτροποι διορίστηκαν ο αρεοπαγίτης
   Κωνσταντίνος Γεωργιάδης, οι
   συνταγματάρχες Νικόλαος Ζουρίδης και
   Νεόκοσμος Γρηγοριάδης και γραμματέας
   του δικαστηρίου ο Ιωάννης Πεπονής.
   Συνήγοροι υπεράσπισης ήταν οι
   Αναστάσιος Παπαληγούρας για τους
   Πρωτοπαπαδάκη και Μπαλτατζή,
   Κωνσταντίνος Τσουκαλάς για τους
   Γούναρη, Στράτο και Χατζανέστη, Σ.
   Σωτηριάδης για τον Γούδα, Οικονομίδης
   για τον Στρατηγό, Αριστοτέλης Ρωμανός
   για τον Θεοτόκη, Δουκάκης για τον
   Χατζανέστη ενώ οι Νοταράς και Πολίτης
   συμμετείχαν στην υπερασπιστική ομάδα.
   Επίσημος σκιτσογράφος της δίκης ήταν ο
   Περικλής Βυζάντιος.

   Η διαδικασία ξεκίνησε με την κατάθεση
   των δώδεκα μαρτύρων κατηγορίας μεταξύ
   των οποίων ήταν οι Αναστάσιος Παπούλας,
   αντιστράτηγος ε.α., Μ. Πάσσαρης,
   συνταγματάρχης, Π. Σουμίλας,
   υποστράτηγος, Γ. Σπυρίδωνος,
   συνταγματάρχης, Μιλτιάδης Κοιμήσης,
   αντισυνταγματάρχης, Θεόδωρος
   Σκυλακάκης, ταγματάρχης και υπασπιστής
   του Πάγκαλου, Κ. Κανελλόπουλος, λοχαγός,
   Λ. Σπαής, λοχαγός, Αναστάσιος
   Βενετσανόπουλος, διευθυντής
   επιμελητείας του υπουργείου
   στρατιωτικών, Γεώργιος Δημητρίου
   Ράλλης, ο οποίος διαφώνησε με την
   κατηγορία της εσχάτης προδοσίας, Φωκίων
   Νέγρης, Βενιζελικός πολιτικός και
   Κωνσταντίνο Ρέντη, διπλωματικό υπάλληλο
   και μετέπειτα υπουργό. Μεταξύ των
   μαρτύρων υπεράσπισης ήταν οι Ραγκαβής,
   συνταγματάρχης, Παναγάκος, ταγματάρχης,
   Κωνσταντίνος Ζαβιτσάνος, ο οποίος
   μάλιστα αμφισβήτησε το ποινικό μέρος
   του κατηγορητηρίου.^[4]

   Πέρα από τη συμπεριφορά του Οθωναίου, η
   δίκη, όπως επισημαίνει και ο Γρηγόρης
   Δαφνής, διεξήχθη απολύτως κανονικά. Οι
   κατηγορούμενοι είχον πλήρη ελευθερίαν
   υπερασπίσεως. Δεν επετράπη όμως να
   χρησιμοποιήσουν οι κατηγορούμενοι
   δημόσια έγγραφα, τα οποία ήταν πολύτιμα
   σε παρόμοια δίκη όταν αντιμετώπιζαν
   κατηγορίες για πράξεις δύο ετών. Ο
   Στράτος παρατήρησε, μάλλον δηκτικώς, ότι
   πρέπει από μνήμης να μνημονεύουν τα
   σχετικά έγγραφα αλλά, σε αυτήν την
   περίπτωση, δεν είναι βέβαιο οτι θα
   γίνουν πιστευτά, ειδάλλως - αν οι
   δικαστές πίστευαν όσα λέγουν οι
   κατηγορούμενοι - δεν θα υπήρχε λόγος να
   δικασθούν.
   Οι κατηγορούμενοι κατάφεραν να αμυνθούν
   των κατηγοριών ενώ ιδιαίτερη εντύπωση
   δημιούργησε η κατάθεση του Παπούλα που
   προσπάθησε να αποδώσει όλες τις ευθύνες
   στον Χατζανέστη, τον οποίο ο ίδιος είχε
   προτείνει για την συγκεκριμένη θέση. Ο
   Γεώργιος Δημητρίου Ράλλης, αν και
   αντιπολιτευόμενος των κατηγορουμένων,
   διαφώνησε με την κατηγορία της εσχάτης
   προδοσίας ενώ ο Κωνσταντίνος Ζαβιτσάνος
   προσήλθε ως μάρτυς υπεράσπισης αν και
   ήταν στενός συνεργάτης του Βενιζέλου.^[5]
   Ο Δημήτριος Γούναρης δεν είχε την
   ευκαιρία ολοκληρωμένης υπεράσπισης
   αφού αναγκαζόταν να λείπει λόγω του
   τύφου που τον ταλαιπωρούσε.

[Επεξεργασία] Ετυμηγορία και εκτελέσεις

   Η απόφαση του εκτάκτου στρατοδικείου
   ήταν αναμενόμενη όπως αναφέρθηκε και
   παραπάνω. Παρ'ολα αυτά η Μεγάλη Βρετανία
   καθώς και μερικοί μετριοπαθείς κύκλοι
   στρατιωτικών και πολιτικών πίεζαν
   προκειμένου να μην πραγματοποιηθούν
   εκτελέσεις. Διά μέσου του πρεσβευτή τους
   Lindley, η Βρετανία ασκούσε πιέσεις στην
   ελληνική κυβέρνηση απειλώντας τους με
   κυρώσεις. Αξίζει να σημειωθεί οτι εκείνη
   την εποχή πρωθυπουργός της Βρετανίας
   ήταν ο Άντριου Μπόναρ Λω, ο πρώτος
   ξάδερφος του οποίου, αντιβασιλέας των
   Ινδιών, είχε παντρευτεί την αδελφή του
   Γεώργιου Χατζανέστη. Αντίθετα με όλους
   αυτούς ο Βασιλιάς Γεώργιος Β΄
   αδιαφόρησε για τους κατηγορουμένους με
   αποτέλεσμα να δημιουργηθεί χάσμα μεταξύ
   των βασιλικών.

   Ο Ιωάννης Μεταξάς με γραπτή επιστολή
   του, και κατόπιν συγκατάθεσης του
   πρωθυπουργού Κροκιδά, ζητάει απο το
   υπουργικό συμβούλιο να δοθεί το
   δικαίωμα της έφεσης στους
   κατηγορουμένους. Η επαναστατική
   επιτροπή όμως την απέρριψε. Ο υπουργός
   εξωτερικών Νικόλαος Πολίτης, λίγες
   μέρες πριν την ανακοίνωση της απόφασης,
   στις 10 Νοεμβρίου παραιτείται κάτω απο το
   βάρος των ασκούμενων πιέσεων.^[6] Την
   παραίτησή του ακολουθεί ολόκληρη η
   κυβέρνηση Κροκιδά. Τέσσερις μέρες
   αργότερα σχηματίζεται κυβέρνηση υπο τον
   Γονατά.

   Στις 15 Νοεμβρίου, 7.15 π.μ., ο στρατηγός
   Αλέξανδρος Οθωναίος διάβασε την τελική
   ετυμηγορία του δικαστηρίου:

     «Εν ονόματι του Βασιλέως των Ελλήνων
     Γεωργίου Β' το Έκτακτον Στρατοδικείον
     συσκεφθέν κατα νόμον, κηρύσσει
     παμψηφεί τους μεν Γεώργιον
     Χατζανέστην, Δημήτριον Γούναρην,
     Νικόλαον Στράτον, Πέτρον
     Πρωτοπαπαδάκην, Γεώργιον Μπαλτατζήν
     και Νικόλαον Θεοτόκην εις την ποινήν
     του Θανάτου. Τους δε Μιχαήλ Γούδαν και
     Ξενοφώντα Στρατηγόν εις την ποινήν των
     ισοβίων δεσμών. Διατάσσει την
     στρατιωτικήν καθαίρεσιν των Γεωργίου
     Χατζανέστη, αρχιστρατήγου, Ξενοφώντος
     Στρατηγού, υποστρατήγου και Μιχαήλ
     Γούδα, υποναυάρχου και επιβάλλει
     αυτούς τα έξοδα και τέλη. Επιδικάζει
     παμψηφεί χρηματικήν αποζημίωσιν υπερ
     του Δημοσίου κατα του Δ. Γούναρη
     δραχμών 200 χιλιάδων, Ν. Στράτου δραχμών
     335 χιλιάδων, Γ. Μπαλτατζή και Ν. Θεοτόκη
     δραχμών 1 εκατομμυρίου και Μ. Γούδα
     δραχμών 200 χιλιάδων. Εγκρίθη,
     απεφασίσθη και εδημοσιεύσθη εν Αθήναις
     τη 15η Νοεμβρίου 1922.»

     ο Πρόεδρος - ο Γραμματέας
     Α. Οθωναίος - Ιωάννης Πεπόνης

   Τα ξημερώματα ο υπουργός στρατιωτικών
   Πάγκαλος επισκέφθηκε τον Πλαστήρα
   ζητώντας του την επίσπευση των
   εκτελέσεων. Και αυτό γιατί ο πλοίαρχος
   Τάλμποτ με αντιτορπιλικό είχε
   αποπλεύσει από τη Γένοβα για τον Πειραιά
   με σκοπό την παράδοση βρετανικού
   τελεσίγραφου του υπουργού εξωτερικών με
   το οποίο ζητούσε απο την ελληνική πλευρά
   την πλήρη συμμόρφωση στις υποδείξεις
   του ξεκαθαρίζοντας οτι σε περίπτωση
   εκτέλεσης των κατηγορουμένων η Βρετανία
   θα άφηνε ανυπεράσπιστη την Ελλάδα στις
   διαπραγματεύσεις της Λωζάνης και δεν θα
   τους παραχωρούσε δάνειο.^[7] Η άφιξη του
   αναμενόταν απο ώρα σε ώρα.

   Στις 9 π.μ. στις φυλακές Αβέρωφ
   ανακοινώθηκε απο τον επαναστατικό
   επίτροπο Γρηγοριάδη η απόφαση του
   δικαστηρίου στους κατηγορουμένους.
   Κανένας δεν αιφνιαδιάστηκε πλην του
   Χατζανέστη. Στους μελλοθάνατους δόθηκε
   προθεσμία δύο ωρών προκειμένου να
   αποχαιρετίσουν συγγενείς και φίλους.
   Στις 10.30 οδηγήθηκαν στο Γουδή για να
   εκτελεστούν. Πριν την εκτέλεση
   προηγήθηκε η καθαίρεση του Χατζανέστη
   απο κατώτερους αξιωματικούς. Ο ίδιος
   τότε δήλωσε οτι η μόνη του ντροπή ήταν το
   ότι υπήρξε αρχιστράτηγος φυγάδων.^[8]
   Φρούραρχος της εκτέλεσης ήταν ο
   μάρτυρας κατηγορίας, ταγματάρχης Σπαής.
   Κανένας δεν θέλησε να του δέσουν τα
   μάτια. Τα πτώματά των μεταφέρθηκαν υπο
   δρακόντειες δυνάμεις ασφαλείας στο Α΄
   νεκροταφείο Αθηνών για να ενταφιαστούν
   με συνοπτικές διαδικασίες.

   Την ίδια ώρα ο πλοίαρχος Τάλμποτ έμπαινε
   στο γραφείο του Πλαστήρα για να του
   αποδώσει το τελεσίγραφο της κυβερνήσεώς
   του, για να του ανακοινωθεί ακολούθως
   οτι οι εκτελέσεις είχαν
   πραγματοποιηθεί. Η εκτέλεση των
   πολιτικών δημιούργησε διεθνείς
   αντιδράσεις. Η Ιταλία ζήτησε απο τον
   πρέσβη της να διακόψει τις επαφές με την
   ελληνική κυβέρνηση, οι ΗΠΑ εξέφρασαν την
   απογοήτευσή τους για την εκτέλεση των
   έξι, η οποία θα δυσκόλευε την συνέχιση
   της οικονομικής αρωγής στην Ελλάδα, η
   Σουηδική και Βελγική κυβέρνηση
   εξέφρασαν την βαθιά αγανάκτησή τους ενώ
   η Βρετανία διέταξε την διακοπή των
   διμερών σχέσεων με παράλληλη ανάκληση
   του πρεσβευτή της.

[Επεξεργασία] Στάση Βενιζέλου

   Ο Ελευθέριος Βενιζέλος κατα τη διάρκεια
   των γεγονότων βρισκόταν εκτός Ελλάδος.
   Με το κίνημα της 11ης Σεπτεμβρίου 1922
   ορίστηκε ως διεθνής εκπρόσωπος της
   Ελλάδας στο εξωτερικό αναλαμβάνοντας το
   βάρος όλων των διαπραγματεύσεων. Η στάση
   του για το θέμα της δίκης των έξι
   θεωρείται απο τους περισσότερους
   αμφιλεγόμενη.

   Ο Βρετανός διπλωμάτης Χάρολντ Νίκολσον
   σημειώνει: Ο κ. Βενιζέλος είναι συνήθως
   εξαιρετικά ευθύς σε σχέση με τα
   εσωτερικά ζητήματα ακόμη και όταν
   αγνοεί πολλές λεπτομέρειές τους. Τις
   τελευταίες ημέρες όμως λέει διαρκώς οτι
   δεν γνωρίζει, πως δεν μπορεί να κάνει
   τίποτα και προσθέτει πως καλό θα ήταν να
   αποφύγουμε να δεσμευτούμε σε οτιδήποτε
   ενώ σε άλλα έγγραφα χαρακτηρίζεται ως
   ακατανόητη ιδίως εξ αιτίας της
   ακατανόητης επιφυλακτικοτητας για το
   θέμα των εκτελέσεων.^[9] Ο Βρετανός
   πρέσβης Λίντλει επισήμανε για το ίδιο
   θέμα ότι το γεγονός πως ο Βενιζέλος θα
   μπορούσε να αποτρέψει τις εκτελέσεις
   ανα πάσα στιγμή είναι αναμφίβολο. Την 12η
   Νοεμβρίου ο Βενιζέλος στις επίμονες
   πιέσεις του Βρετανού πρέσβη δήλωσε οτι
   αι συστάσεις του αποτελούν παρέμβασιν
   εις τας εσωτερικάς υποθέσεις της
   Ελλάδας και οτι η παραδειγματική
   τιμωρία των κατηγορουμένων αποτελεί
   ρητήν απαίτησιν της κοινής γνώμης.^[10]

   Το εμπιστευτικό τηλεγράφημα του
   Βενιζέλου απο το Παρίσι προς τον υπουργό
   εξωτερικών έχει αναφερθεί οτι έφτασε
   αργά. Ακόμα όμως και έτσι δεν σήμαινε οτι
   θα αναβάλονταν οι εκτελέσεις αφού μέσα
   ανέφερε ρητά: «εκτελέσεις περιορισθούν
   εν περιπτώσει καταδίκης εις μόνους
   διατελέσαντες πρωθυπουργούς και
   αρχηγόν στρατού».^[11] Δηλαδή πρότεινε να
   εκτελεστούν οι διατελέσαντες
   πρωθυπουργοί Δημήτριος Γούναρης, Πέτρος
   Πρωτοπαπαδάκης, Νικόλαος Στράτος και ο
   αρχηγός του στρατού Γεώργιος
   Χατζανέστης. Παρ' όλα αυτά σε επιστολή
   του προς τον Παναγή Τσαλδάρη το 1929 ο
   Βενιζέλος φρόντισε να γράψει για όλους
   τους εκτελεσθέντες: «Δύναμαι να
   βεβαιώσω υμάς κατά τον πλεόν
   κατηγορηματικόν τρόπον οτι ουδείς εκ
   των πολιτικών αρχηγών της Δημοκρατικής
   παρατάξεως θεωρεί οτι οι ηγέται της
   πολιτικής, ήτις εφηρμόσθη μετά το 1920,
   δύναται να κατηγορηθούν δια πράξιν
   προδοσίας της Πατρίδος ή ότι εν γνώσει
   ωδήγησαν τον τόπον εις την Μικρασιατική
   καταστροφή».^[12]

[Επεξεργασία] Επίλογος

   Η δίκη των έξι χαρακτηρίστηκε απο τους
   περισσοτέρους ιστορικούς ως αναγκαία
   πολιτική κίνηση. Ο ιστορικός Τουρνάς
   θεωρεί οτι η κατηγορία της ενσυνείδητης
   προδοσίας δεν μπορεί να ευσταθήσει. Ο
   Ελευθέριος Βενιζέλος (βλ. παραπάνω)
   μετέπειτα συμφώνησε στο ότι δεν δύναται
   να κατηγορηθούν δια πράξιν προδοσίας
   της Πατρίδος ενώ ο Θεόδωρος Πάγκαλος
   είπε ότι υπήρξαν μοιραία και αναγκαία
   θύματα εις τον βωμόν της Πατρίδος.^[13] Και
   ο ίδιος ο Νικόλαος Πλαστήρας φέρεται να
   μετάνιωσε αργότερα σύμφωνα με μαρτυρία
   φίλου του.^[14] Ο Βρετανός πρέσβης Λίντλη
   χαρακτήρισε την δίκη των έξι αληθινή
   φάρσα ενώ ο Ολλανδός ομόλογός του ένα
   είδος θεατρικής παράστασης.^[15] Ο
   ιστορικός Θάνος Βερέμης υποστηρίζει στο
   έργο του οι επεμβάσεις του στρατού στην
   ελληνική πολιτική οτι η δίκη των έξι
   εντασσόταν στις προσπάθειες των
   στρατιωτικών κύκλων να μετακυλίσουν
   αλλού τις ευθύνες της καταστροφής ενώ ο
   Γεώργιος Ζορμπάς, επίτιμος
   αντιεισαγγελέας του Αρείου Πάγου και
   πρόεδρος της Αρχής Καταπολέμησης
   Βρώμικου Χρήματος αναφερόμενος στο
   νομικό πλαίσιο της δίκης είπε: «Το
   στρατοδικείο και η ενώπιον αυτού
   διαδικασία καταπάτησε στοιχειώδη
   υπερασπιστικά δικαιώματα των
   κατηγορουμένων»^[15]^[16]

   Το 1933 εντοιχίστηκε μαρμάρινη πλάκα στην
   είσοδο του υπουργείου δικαιοσύνης με τα
   ονόματα των εκτελεσθέντων ενώ στον τόπο
   εκτελέσεως στο Γουδή κατασκευάστηκε η
   εκκλησία της Αναστάσεως. Το 2008 ο Μιχαήλ
   Πρωτοπαπαδάκης, εγγονός του Πέτρου
   Πρωτοπαπαδάκη προσέφυγε στον Άρειο Πάγο
   ζητώντας την ακύρωση της απόφασης του
   στρατοδικείου με το αιτιολογικό της
   ύπαρξης νέων στοιχείων. Το ποινικό τμήμα
   του Αρείου Πάγου (3 προς 2) δέχθηκε τους
   ισχυρισμούς του και παρέπεμψε το θέμα
   στην Ολομέλεια για την οριστική
   απόφαση.^[17] Το Δεκέμβριο του 2009 η
   Ολομέλεια του Αρείου Πάγου τάχθηκε υπέρ
   της επανάληψης της «δίκης των έξι», σε
   διάσκεψη κεκλεισμένων των θυρών,
   κάνοντας δεκτή εισήγηση του
   αντεισαγγελέα του Αρείου Πάγου,
   Αθανασίου Κονταξή. ^[18] Τον Οκτώβριο του
   2010 το ανώτατο δικαστήριο έκρινε αθώους
   τους καταδικασθέντες, κάνοντας δεκτή
   την αίτηση του Μιχάλη Πρωτοπαπαδάκη.^[19]

[Επεξεργασία] Σημειώσεις

   i. ^^  Το στρατοδικείο σύμφωνα με το
   διάταγμα υπαγόταν στο υπουργείο
   Στρατιωτικών. Ο τότε υπουργός
   Αναστάσιος Χαραλάμπης παρέδωσε έναν
   κατάλογο με αξιωματικούς που θα έπρεπε
   να συμπεριληφθούν στα μέλη του
   στρατοδικείου. Η επαναστατική επιτροπή
   όμως αγνοώντας τον Χαραλάμπη απλώς του
   γνωστοποίησε την απόφασή της,
   προκαλώντας βέβαια την αντίδρασή του.
   Γι'αυτό το λόγο με τροποποιητικό
   διάταγμα την ευθύνη της συγκρότησης του
   στρατοδικείου την ανέλαβε η ίδια η
   επαναστατική επιτροπή.

[Επεξεργασία] Παραπομπές

    1. ↑ Περιοδικό Ιστορία, εκδοτικός
       οργανισμός Πάπυρος, τεύχος 462,
       Δεκέμβριος 2006, άρθρο του διεθνολόγου
       Ιωάννη Παπαφλωράτου
    2. ↑ Το κατηγορητήριο της δίκης των έξι
    3. ↑ Περιοδικό Ιστορία, εκδοτικός
       οργανισμός Πάπυρος, τεύχος 462, σελ. 41,
       Δεκέμβριος 2006, άρθρο του διεθνολόγου
       Ιωάννη Παπαφλωράτου
    4. ↑ Περιοδικό Ιστορία, εκδοτικός
       οργανισμός Πάπυρος, τεύχος 462, σελ. 47,
       Δεκέμβριος 2006, άρθρο του διεθνολόγου
       Ιωάννη Παπαφλωράτου
    5. ↑ Ε΄ Ιστορικά, ειδική έκδοση
       εφημερίδας "Ελευθεροτυπία", τεύχος 6,
       Αθήνα, 25 Νοεμβρίου 1999, σελ.48, άρθρο του
       πρώην πρωθυπουργού Γεωργίου Ράλλη
    6. ↑ Τάσος Βουρνάς, Ιστορία της Νεώτερης
       και σύγχρονης Ελλάδας, τόμος Β΄, σελ.284,
       απόσπασμα απο γραπτά του Δαφνή
    7. ↑ Ε΄ Ιστορικά, ειδική έκδοση
       εφημερίδας "Ελευθεροτυπία", τεύχος 6,
       Αθήνα, 25 Νοεμβρίου 1999, σελ.39, άρθρο του
       καθηγήτη Παντείου πανεπιστημίου Άλκη
       Ρήγου
    8. ↑ Περιοδικό Ιστορία, εκδοτικός
       οργανισμός Πάπυρος, τεύχος 462,
       Δεκέμβριος 2006, σελ.50, άρθρο του
       διεθνολόγου Ιωάννη Παπαφλωράτου
    9. ↑ Ε΄ Ιστορικά, ειδική έκδοση
       εφημερίδας "Ελευθεροτυπία", τεύχος 6,
       Αθήνα, 25 Νοεμβρίου 1999, σελ.16, άρθρο του
       ιστορικού Σπύρου Μαρκέτου
   10. ↑ Ε΄ Ιστορικά, ειδική έκδοση
       εφημερίδας "Ελευθεροτυπία", τεύχος 6,
       Αθήνα, 25 Νοεμβρίου 1999, σελ.18, άρθρο του
       ιστορικού Σπύρου Μαρκέτου
   11. ↑ Χρήστος Μούλιας, Ιστορικά
       Σημειώματα, τόμος Α΄, σελ.252, εκδόσεις
       περί τεχνών, Πάτρα 2007
   12. ↑ Περιοδικό Ιστορία, εκδοτικός
       οργανισμός Πάπυρος, τεύχος 462,
       Δεκέμβριος 2006, σελ.51, άρθρο του
       διεθνολόγου Ιωάννη Παπαφλωράτου
   13. ↑ Η δίκη των έξι, αφιέρωμα της
       ιστοσελίδας www.sansimera.gr
   14. ↑ Ε΄ Ιστορικά, ειδική έκδοση
       εφημερίδας "Ελευθεροτυπία", τεύχος 6,
       Αθήνα, 25 Νοεμβρίου 1999, σελ.43
   15. ↑ ^15,0 ^15,1 Ε΄ Ιστορικά, ειδική έκδοση
       εφημερίδας "Ελευθεροτυπία", τεύχος 6,
       Αθήνα, 25 Νοεμβρίου 1999, σελ.21, άρθρο του
       ιστορικού Σπύρου Μαρκέτου
   16. ↑ Στο ακροατήριο η δίκη των Εξι, άρθρο
       της Έφης Μαρίνου στην εφημερίδα
       "Ελευθεροτυπία"
   17. ↑ Η Ολομέλεια θα κρίνει, άρθρο της
       εφημερίδας "Ριζοσπάστης"
   18. ↑ "«Την επανάληψη της «δίκης των 6» του
       1922 αποφάσισε ο Αρειος Πάγος»" (στα
       Ελληνικά). Ιστότοπος in.gr (Newsroom ΔΟΛ, με
       πληροφορίες από ΑΠΕ-ΜΠΕ). 20 Δεκεμβρίου
       2009.
       http://www.in.gr/news/article.asp?lngEntityID=1087481&lngDtrID=244.
       Ανακτήθηκε την 20 Δεκεμβρίου 2009.
   19. ↑ "Αθώοι οι καταδικασθέντες της
       «Δίκης των Έξι» του 1922, αποφαίνεται ο
       Άρειος Πάγος" (στα Ελληνικά). Ιστότοπος
       in.gr (Newsroom ΔΟΛ, με πληροφορίες από
       ΑΠΕ-ΜΠΕ). 20 Οκτωβρίου 2010.
       http://news.in.gr/greece/article/?aid=1231064213. Ανακτήθηκε
       την 20 Οκτωβρίου 2010.

   Ανακτήθηκε από
   "http://el.wikipedia.org/wiki/%CE%97_%CE%B4%CE%AF%CE%BA%CE%B7_%CF%84%CF%89%CE%BD_%CE%AD%CE%BE%CE%B9"
   Κατηγορίες: Μικρασιατική Εκστρατεία |
   Δικαστικές υποθέσεις

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * العربية
     * English
     * Français
     * Türkçe

     * Τελευταία τροποποίηση 21:17, 6 Νοεμβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
