   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                   Κυπριάδου

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Η Κηπούπολη Κυπριάδη ή Κυπριάδου είναι βόρεια συνοικία του Δήμου Αθηναίων.
   Συνορεύει με το Δήμο Γαλατσίου, τη Λαμπρινή, τη Ριζούπολη, το Τέρμα
   Πατησίων (Αλυσίδα) και τη Γκράβα. Υπήρξε η πρώτη κηπούπολη της Αθήνας και
   μια από τις ωραιότερες και υγιεινότερες συνοικίες της.

   Στη συνοικία Κυπριάδη υπάρχουν πέντε κύριες πλατείες: Παπαδιαμάντη,
   Σ.Παπαλουκά, Κ. Νικολόπουλου, Καρκαβίτσα και ανώνυμη στο τέρμα της οδού
   Σάουμπερτ, ενός δρόμου-πρασιάς. Στην περιοχή της συνοικίας υπάρχει και η
   εκκλησία Κοιμήσεως της Θεοτόκου.

   Πίνακας περιεχομένων

     • 1 Ιστορία
     • 2 "Σχολή Κυπριάδη"
     • 3 Επώνυμοι Οικιστές
     • 4 Υπαίθρια Γλυπτική
     • 5 Πηγές

[Επεξεργασία] Ιστορία

   Η ίδρυση της συνοικίας Κυπριάδη οφείλεται στις ενέργειες του γεωπόνου -
   μηχανικού Επαμεινώνδα Κυπριάδη, από τον οποίο και πήρε την ονομασία της. Ο
   Επαμεινώνδας Κυπριάδης, γεννημένος στην Αλεξάνδρεια το 1888, ήταν αυτός
   που πραγματοποίησε την πορθμειακή σύνδεση Ρίου - Αντιρρίου το 1947.

   Το 1919, ο Επ. Κυπριάδης ιδρύει την εταιρεία «Κυπριάδης - Κυριαζής και
   Σία» (στην περιοχή έμεινε αργότερα και ο ίδιος, στην οδό Μητσάκη, σε σπίτι
   με μεγάλο κήπο και πηγάδι) και χτίζει - σε μεγάλη έκταση που είχε αγοράσει
   στα Πατήσια ο πατέρας του Μίνως Κυπριάδης (1845 - 1919) - την "Κηπούπολη
   Κυπριάδη", πρότυπη από πολεοδομική άποψη συνοικία. Διάνοιξε δρόμους με
   μεγάλα πεζοδρόμια και προβλεπόμενη πρασιά για τις οικοδομές ("πανταχόθεν
   ελεύθερες") και ρυμοτόμησε την περιοχή με μεγάλες πλατείες, έτσι ώστε η
   καθε μια να "κοιτάζει" τουλάχιστον άλλη μία. Τα σχέδια αυτά αξιοποιήθηκαν
   αργότερα για το σχεδιασμό του Ψυχικού. Ενώ όμως εκεί η δόμηση παρέμεινε
   χαμηλή και οι πρασιές διατηρήθηκαν, στην περιοχή Κυπριάδη "δόθηκαν" πολλοί
   όροφοι, οι πρασιές γενικά καταπατήθηκαν και η ισορροπία χαμηλής οίκησης -
   πλατιών δρόμων διαταράχτηκε βίαια.

   Τέλος, ο Κυπριάδης έχτισε και ο ίδιος εξαιρετικά διώροφα σπίτια, από δικό
   του νταμάρι (που σώζεται στο τέλος οδού Ορφανίδου, στις παρυφές των
   Τουρκοβουνιών).Χρησιμοποιoύσε τυποποιημένα δομικά υλικά και κατασκεύαζε
   φθηνές επαύλεις, που διέθετε σε δημοσίους και τραπεζικούς υπαλλήλους σε
   τιμή κόστους. Πολλές οικίες τότε φτιάχτηκαν από το μηχανικό (και
   στρατιωτικό) Άρη Χρόνη, γυναικάδελφο του αγωνιστή της εκπαιδευτικής
   μεταρρύθμισης Δημήτρη Γληνού, που ζούσε και ο ίδιος στην περιοχή (οδός
   Πολυλά, σωζόμενη βίλα "Λιλή"

[Επεξεργασία] "Σχολή Κυπριάδη"

   Η Κυπριάδου υπήρξε περιοχή καλλιτεχνών, συγγραφέων και διανοουμένων. Εκεί
   δημιουργήθηκε μια συγκέντρωση εργαστηρίων γνωστών ζωγράφων, αντιπροσώπων
   εν μέρει της Γενιάς του '30. Ανάμεσα σ' αυτούς ήταν οι ζωγράφοι Φώτης
   Κόντογλου, Σπύρος Παπαλουκάς, Ουμβέρτος Αργυρός, Σπύρος Βικάτος, Γιάννης
   Σπυρόπουλος, Γιώργος Βακαλό, Νίτσα και Φούλα Καναρέλλη, η γλύπτρια και
   κεραμίστρια Φρόσω Ευθυμιάδη - Μενεγάκη κλπ. Επίσης ο αρχιτέκτονας Δημήτρης
   Πικιώνης, ο συγγραφέας και ακαδημα'ι'κός Σπύρος Μελάς, ο αρχιμουσικός
   Αντίοχος Ευαγγελάτος και άλλοι.

   'Ετσι, η Κηπούπολη Κυπριάδη στα χρόνια του Μεσοπολέμου απέκτησε τη φήμη
   ενός κέντρου εικαστικών τεχνών, το οποίο ο ζωγράφος Γιάννης Μόραλης είχε
   αποκαλέσει "Σχολή Κυπριάδη". Αντιπροσωπευτικοί πίνακες ζωγραφικής της
   περιοχής είναι τα "Σπίτια στου Κυπριάδη" (1941) του Σπύρου Παπαλουκά και
   "Τα νταμάρια του Κυπριάδη" (1930) του Γιάννη Τσαρούχη.

[Επεξεργασία] Επώνυμοι Οικιστές

   Στην περιοχή του Κυπριάδη, πέρα από τους παραπάνω αναφερόμενους, είχαν ή
   έχουν τις κατοικίες τους και μουσικοσυνθέτες, πανεπιστημιακοί, βιομήχανοι,
   ανώτεροι δημόσιοι λειτουργοί, ηθοποιοί, όπως οι Δημήτρης Πικιώνης
   (αρχιτέκτονας, καθηγητής του Πολυτεχνείου), Ηλίας Μαριολόπουλος
   (πανεπιστημιακός, πρόεδρος της Ακαδημίας), Αντίοχος Ευαγγελάτος
   (αρχιμουσικός, συνθέτης, διευθυντής ορχήστρας), Γεωργιάδης Γιώργος (ο
   γνωστός μουσικοσυνθέτης, καθηγητής ορθοφωνίας και αγωγής προφορικού
   λόγου), Σπύρος Ευαγγελάτος (σκηνοθέτης), Σπύρος Μαρινάτος (αρχαιολόγος,
   ακαδημαϊκός), Δημήτρης Γληνός (παιδαγωγός, φιλόσοφος, πολιτικός), Φώτης
   Κόντογλου (αγιογράφος, συγγραφέας), Αλέξανδρος Μερκάτης (μέγας αυλάρχης
   του βασιλιά Γεωργίου Β'), Δημήτριος Ποδότας (διευθυντής της Αστυνομίας
   Πόλεων), Γεώργιος Χατζιδάκις (σχολάρχης), Νίκος Ζαχαρόπουλος (διευθυντής
   Αστυνομίας Πόλεων περιοχής Κυπριάδου), Παπαγιάννης (μεταξονηματουργός της
   "Χρυσαλλίδας"), Αντζουλάτος (βιομήχανος), Γιώργος Στρίγγος (καθηγητής του
   Πολυτεχνείου), Δημήτρης Σφήκας (Γενικός Επιθεωρητής Δημόσιας Διοίκησης,
   συγγραφέας), Μιχάλης Ιερόπουλος (καθηγητής Αγγλικών, από τους αρχαιότερους
   φροντιστές στην Αθήνα), Σταύρος Βαλσαμάκης (αρχηγός χωροφυλακής), Πανταζής
   Φύσσας (γιατρός, διοικητής του Υγειονομικού της Πολεμικής Αεροπορίας),
   Δημόκριτος Σημίτης (βιομήχανος υαλουργίας), Ασπρογέρακας (βιομήχανος),
   Δημήτρης Κωνσταντινίδης (διευθυντής εταιρίας Κωπαϊδας), Καλή Καλό
   (ηθοποιός), Θανάσης Βέγγος (ηθοποιός, σκηνοθέτης), Δευκαλίων Κόμης
   (ηθοποιός, ιδιοκτήτης μπαρ), Λάκης Λαζόπουλος (ηθοποιός, συγγραφέας,
   σκηνοθέτης), Δημήτρης Φύσσας (συγγραφέας), Καίτη Μαυρομμάτη (ζωγράφος)
   κ.λπ.

[Επεξεργασία] Υπαίθρια Γλυπτική

   [IMG]
   [IMG]
   Κυπριάδου: 'Αγαλμα της "Εύας"

     • Στην Πλατεία Παπαδιαμάντη έχει στηθεί από το Δήμο Αθηναίων, το 1969, η
       μαρμάρινη προτομή του πεζογράφου Αλέξανδρου Παπαδιαμάντη, έργο της
       γλύπτριας Λουκίας Γεωργαντή (1919 - 2001).

     • Στην Πλατεία Παπαλουκά έχει τοποθετηθεί από το Δήμο Αθηναίων, το 1972,
       η προτομή του γλύπτη Γιαννούλη Χαλεπά, που κρατά στο χέρι του εργαλείο
       μαρμαρογλυπτικής, φιλοτεχνημένη επίσης από τη γλύπτρια Λουκία
       Γεωργαντή. Στην ομώνυμη πλατεία ήταν και το σπίτι του ζωγράφου Σπύρου
       Παπαλουκά, σε σχέδια του Δημήτρη Πικιώνη, κατεδαφισμένο σήμερα.

     • Στη συμβολή των οδών Αγίας Λαύρας, Χαλεπά και Ροστάν, σε μικρή πλατεία
       - κηπάριο, είχε τοποθετηθεί, προς την πλευρά της κεντρικής οδού Αγ.
       Λαύρας (δυτικά), το μαρμάρινο, ολόσωμο, γυμνό και κομψότατο άγαλμα της
       "Εύας", έργο του γλύπτη Γρηγόρη Ζευγώλη (1886 - 1930). Με το αριστερό
       χέρι η Εύα κρατάει το μήλο, ενώ στα πόδια της σέρνεται ο όφις. Το
       άγαλμα της Εύας είχε παραγγελθεί από τον Κυπριαδίτη Δημήτρη Πικιώνη.
       Εξαιτίας του αγάλματος αυτού,ο χώρος ονομάστηκε "πλατεία της Εύας".
       Στη διάρκεια της δικτατορίας, λόγω της γυμνότητάς του, το γλυπτό
       απήχθη νύκτωρ και αποτέθηκε στην Πλατεία Κυψέλης, σε τόπο παράμερο.
       Στη θέση του τοποθετήθηκε η μαρμάρινη προτομή του Κωνσταντίνου
       Νικολόπουλου, Δημάρχου Αθηναίων στην περίοδο 1951 - 1955, μετά το
       θάνατο του Κώστα Κοτζιά, την οποία έχει φιλοτεχνήσει η γλύπτρια
       Κατερίνα Χαλεπά Κατσάτου (γεν. 1925). Έτσι η πλατειούλα μετονομάστηκε
       σε "Πλατεία Νικολόπουλου".

   Αργότερα, μετά από πολυετείς ενέργειες του πολιτιστικού συλλόγου
   "Αναγέννηση" της περιοχής Κυπριάδη, ο Δήμος Αθηναίων αποδέχτηκε την
   επαναφορά της Εύας στην πλατεία (1955). Μόνο που η μεν πλατεία είχε πλέον
   μετονομαστεί σε "Νικολόπουλου", το δε όμορφο άγαλμα της Ευάς τοποθετήθηκε
   πλέον στο "πίσω" (ανατολικό) μέρος του χώρου, προς την οδό Χαλεπά.

     • Το 2000 τοποθετήθηκε στο προαύλιο του Ναού της Κοιμήσεως της Θεοτόκου
       μπρούντζινη προτομή του Κυπριαδίτη αγιογράφου και συγγραφέα Φώτη
       Κόντογλου, φιλοτεχνημένη από το γλύπτη Μιχάλη Ζερβό (γεν. 1942).

[Επεξεργασία] Πηγές

     • Ζέττα Αντωνοπούλου: "Τα γλυπτά της Αθήνας Υπαίθρια Γλυπτική 1834 -
       2004", Εκδόσεις ΠΟΤΑΜΟΣ, Αθήνα, 2003.
     • Εφημ. Η ΚΑΘΗΜΕΡΙΝΗ, περ. "ΕΠΤΑ ΗΜΕΡΕΣ", Μάνου Μπίρη: "Η κηπούπολη
       Κυπριάδη", 28 Μαρτίου 1999.
     • Εγκυκλοπαίδεια "Πάπυρος - Λαρούς - Μπριτάνικα", λήμματα "Κυπριάδης,
       Επαμεινώνδας" & "Κυπριάδου, τού", τόμ. 36, Εκδόσεις Πάπυρος, Αθήνα,
       1996.

   π • σ • ε
                            Συνοικίες Δήμου Αθηναίων
   Άγιος Αρτέμιος  · Άγιος Ελευθέριος  · Άγιος Νικόλαος  · Άγιος
   Παντελεήμονας  · Αέρηδες  · Ακαδημία  · Ακαδημία Πλάτωνος  · Ακρόπολη  ·
   Αμπατζήδικα  · Αμπελόκηποι  · Αναφιώτικα  · Αστεροσκοπείο  · Βεΐκου  ·
   Βοτανικός  · Γηροκομείο  · Γκάζι  · Γκύζη  · Γούβα  · Γουδή  · Ελαιώνας  ·
   Ελληνορώσων  · Εξάρχεια  · Ερυθρός Σταυρός  · Θησείο  · Ιλίσια  ·
   Καλλιμάρμαρο  · Κεραμεικός  · Κολοκυνθού  · Κολωνάκι  · Κολωνός  · Κουκάκι
    · Κουντουριώτικα  · Κυπριάδου  · Κυψέλη  · Λυκαβηττός  · Μακρυγιάννη  ·
   Μεταξουργείο  · Μετς  · Μοναστηράκι  · Νέα Φιλοθέη  · Νεάπολη  · Νέος
   Κόσμος  · Ομόνοια  · Παγκράτι  · Πατήσια  · Πεδίον του Άρεως  · Πεντάγωνο
    · Πετράλωνα  · Πλάκα  · Πολύγωνο  · Προμπονάς  · Προφ. Ηλίας  ·
   Ριζόκαστρο  · Ριζούπολη  · Ρουφ  · Σεπόλια  · Τρεις Γέφυρες  · Χαυτεία  ·
   Ψυρή

   Ανακτήθηκε από
   "http://el.wikipedia.org/wiki/%CE%9A%CF%85%CF%80%CF%81%CE%B9%CE%AC%CE%B4%CE%BF%CF%85"
   Κατηγορία: Συνοικίες και περιοχές Αθήνας

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Українська

     • Τελευταία τροποποίηση 15:15, 16 Σεπτεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
