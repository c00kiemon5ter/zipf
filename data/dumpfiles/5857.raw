   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                             Χοσέ Ορτέγκα υ Γκασέτ

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Χοσέ Ορτέγκα υ Γκασέτ

   Ο Χοσέ Ορτέγκα υ Γκασέτ (Jose Ortega y Gasset, Μαδρίτη 1883 – 1955) ήταν
   Ισπανός φιλόσοφος και δοκιμιογράφος, που άσκησε σημαντική επιρροή στην
   πνευματική και πολιτιστική αναγέννηση της Ισπανίας στο πρώτο μισό του 20ού
   αιώνα.

   Πίνακας περιεχομένων

     • 1 Βιογραφικά στοιχεία
     • 2 Πολιτική δράση
     • 3 Το φιλοσοφικό έργο του
     • 4 Ιδέες και δοξασίες
     • 5 Πηγές

[Επεξεργασία] Βιογραφικά στοιχεία

   Ο Ορτέγκα υ Γκασέτ γεννήθηκε στη Μαδρίτη στις 9 Μαΐου του 1883. Καταγόταν
   από αριστοκρατική οικογένεια και ο πατέρας του ήταν έγκριτος
   δημοσιογράφος. Στα νεανικά του χρόνια φοίτησε σε σχολείο ιησουϊτών στη
   Μάλαγα, ενώ συνέχισε τις σπουδές του στο Πανεπιστήμιο του Μπιλμπάο (1897 –
   98) και αργότερα στο Πανεπιστήμιο Φιλοσοφίας και Γραμμάτων της Μαδρίτης
   (1898 – 1904).

   Από το 1905 μέχρι το 1907 συμπλήρωσε τις σπουδές του σε ανώτατα
   εκπαιδευτικά ιδρύματα της Γερμανίας - Λειψία, Κολωνία, Βερολίνο και
   Μάρμπουργκ. Υπήρξε μαθητής του νεοκαντιανού φιλοσόφου Χέρμαν Κοέν (Hermann
   Kohen, 1842 - 1918).

   Μετά την επιστροφή του στην Ισπανία το 1908, διορίστηκε καθηγητής
   Ψυχολογίας, Λογικής και Ηθικής στην Escuela Superior del Magisterio de
   Madrid και το 1910 κατέλαβε την έδρα της Μεταφυσικής στο Πανεπιστήμιο της
   Μαδρίτης. Με την κριτική αρθρογραφία του και το φιλελεύθερο πνεύμα του,
   αγωνίστηκε για τον εκσυγχρονισμό της πνευματικής ζωής της χώρας του και
   την ανάγκη συγχρονισμού της με τη σκέψη και τους φιλελεύθερους
   προσανατολισμούς της υπόλοιπης Ευρώπης.

[Επεξεργασία] Πολιτική δράση

   Ο Ορτέγκα υ Γκασέτ, με ένα πύρινο λόγο που εξεφώνησε το 1914, τόνισε την
   επείγουσα ανάγκη της πνευματικής ανανέωσης της Ισπανίας και διατύπωσε μια
   πολιτική φιλοσοφία, που βασιζόταν σ’ ένα φιλελεύθερο πολιτικό
   προσανατολισμό. Για την πραγματοποίηση του προγράμματος αυτού, ίδρυσε το
   1923 την «Επιθεώρηση της Δύσης» (Revista de Occidente), που σημείωσε
   μεγάλη κυκλοφορία σε όλες τις ισπανόφωνες χώρες και έφερε κοντά στα
   κοινωνικά στρώματα της χώρας του την ευρωπαϊκή σκέψη του 20ου αιώνα.

   Ο Ορτέγκα υ Γκασέτ, επικεφαλής δημοκρατικών διανοούμενων, ηγήθηκε μιας
   αντιπολιτευτικής κίνησης κατά της δικτατορίας του Πρίμο δε Ριβέρα (Primo
   de Rivera, 1923 – 1930) και αργότερα έπαιξε σημαντικό ρόλο στην ανατροπή
   του βασιλιά της Ισπανίας Αλφόνσου ΙΓ΄, που κατέληξε στην πτώση της
   μοναρχίας.

   Με την έκρηξη του Ισπανικού Εμφυλίου Πολέμου το 1936, ο Ορτέγκα υ Γκασέτ,
   αν και δεν ήταν αριστερών πεποιθήσεων, διαφώνησε με τις δημοκρατικές
   επιδιώξεις των αντικυβερνητικών ομάδων, εγκατέλειψε την Ισπανία και
   αποστασιοποιήθηκε ενσυνείδητα από τις πολιτικές διαμάχες. Αυτοεξορίστηκε
   στο Μπουένος Άϊρες της Αργεντινής, μέχρις ότου επέστρεψε ξανά στην Ευρώπη
   το 1942.

   Αρχικά, εγκαταστάθηκε στην Πορτογαλία μέχρι και τα μέσα του 1945,
   επισκεπτόμενος για σύντομα χρονικά διαστήματα την Ισπανία. Το 1948
   επέστρεψε στη Μαδρίτη, όπου ίδρυσε το Ινστιτούτο Ανθρωπιστικών Σπουδών,
   στο οποίο και δίδασκε. Ο Ορτέγκα υ Γκασέτ πέθανε στη Μαδρίτη στις 18
   Οκτωβρίου 1955 σε ηλικία 72 ετών.

   [IMG]
   [IMG]
   Αναμνηστική πλάκα στο σπίτι που γεννήθηκε ο Ορτέγκα υ Γκασέτ στη Μαδρίτη

[Επεξεργασία] Το φιλοσοφικό έργο του

   Ο Ορτέγκα υ Γκασέτ ανήκε στους «νοβεθεντίστας» (novecentistas), μια ομάδα
   συγγραφέων των αρχών του 20ου αιώνα, οι οποίοι επεδίωκαν να ανανεώσουν το
   πνευματικό και αισθητικό επίπεδο της εποχής τους.

   Στο πλαίσιο του ιδεολογικού αυτού κινήματος, ο Ορτέγκα υ Γκασέτ διατύπωσε
   μια φιλελεύθερη φιλοσοφία (λιμπεραλισμός), που θεωρούσε τη ζωή και την
   ατομικότητα του ανθρώπου ως τη θεμελιώδη πραγματικότητα, απορρίπτοντας
   θετικιστικές και ιδεαλιστικές αντιλήψεις. Στόχος του ήταν να περιγράψει τη
   ζωή και το άτομο όχι μέσα από αφηρημένες θεωρητικές κατασκευές, αλλά
   αναγνωρίζοντας το άτομο ως μόνη πραγματικότητα στη ζωή.

   Η φιλοσοφία του στηρίζεται στη γερμανική φιλοσοφία του Νίτσε και του
   Βίλχελμ Ντίλταϋ (1833 – 1911), αλλά και στη φιλoσοφία του Ανρί Μπερξόν,
   και η οποία άσκησε σημαντική επιρροή στο μεταγενέστερο κίνημα του
   υπαρξισμού και στη φιλοσοφική σκέψη του Μάρτιν Χάιντεγκερ (Martin
   Heidegger, 1889 – 1976).

   O Χοσέ Ορτέγκα υ Γκασέτ ενέσκηψε στην κοινωνική ψυχολογία με το έργο του
   «Διαλογισμοί του Δον Κιχώτη» (Meditaciones del Quijote, 1914), μεταπήδησε
   στη διερεύνηση των εθνικών προβλημάτων με το έργο «Η ασπόνδυλη Ισπανία»
   (La Espana invertebrado, 1921), αλλά και στα διεθνή προβλήματα με τα έργα
   του «Το θέμα της εποχής μας» (El tema de nuestro tiempo, 1923) και «Η
   εξέγερση των μαζών» (La rebelliόn de las massas, 1930). Αξιόλογο σύγγραμμά
   του στο χώρο της αισθητικής για την τέχνη και τη λογοτεχνία είναι «Ο
   απανθρωπισμός της τέχνης. Ιδέες πάνω στο μυθιστόρημα» (La deshumanizaciόn
   del arte. Ideas sobre la novela, 1925).

[Επεξεργασία] Ιδέες και δοξασίες

   Το 1945 δημοσιεύθηκε στη γαλλική γλώσσα μια συλλογή δοκιμίων του Ορτέγκα υ
   Γκασέτ – που αρχικά είχαν δημοσιευθεί κεχωρισμένα – με τους τίτλους «Ιδέες
   και δοξασίες» (1940), «Η ιστορία ως σύστημα» (1941) και «Σχηματογραφία των
   κρίσεων» (1942), όπου ο Ισπανός φιλόσοφος, εμπνεόμενος από τον ιστορικισμό
   του Ντίλταϋ και τις αντιλήψεις της ιστορικής σχετικότητας, αποκαλύπτει τις
   βάσεις της ορθολογιστικής ιδεολογίας του.

   Το βάθος της ανθρώπινης ζωής, υποστηρίζει ο Ορτέγκα υ Γκασέτ, απαρτίζεται
   από «δοξασίες», που “αποτελούνται από εμάς τους ίδιους”. Το άτομο
   βρίσκεται στην παρούσα φάση «εν τω γίγνεσθαι» με την κατεδάφιση των
   “παραδεδεγμένων μέχρι τούδε ιδεών” και τη στροφή προς μια νέα αυθεντική
   πνευματική καλλιέργεια.

   Αυτό είναι το σημείο στο οποίο βρίσκεται σήμερα η ανθρωπότητα. Μέσα σ’ ένα
   κόσμο τυρρανικό, μόνη καταφυγή, κατά τον Ορτέγκα υ Γκασέτ, είναι η
   επάνοδος στη θεμελιώδη πραγματικότητα, η οποία δεν είναι άλλη από την
   ατομική ζωή.

[Επεξεργασία] Πηγές

     • Εγκυκλοπαίδεια Πάπυρος-Λαρούς-Μπριτάνικα, λήμματα «Ορτέγκα υ Γκασέτ,
       Χοσέ», τόμ. 47ος και «Ισπανική λογοτεχνία», τόμ. 30ος, Εκδόσεις
       Πάπυρος, Αθήνα, 1996.
     • Εγκυκλοπαίδεια «ΔΟΜΗ», λήμμα «Ορτέγκα υ Γκασσέτ, Χοσέ», τόμ. 12ος,
       Εκδόσεις «ΔΟΜΗ» ΕΛΛΑΣ – I.G.D.A. Italia, Αθήνα, 1972.
     • Παγκόσμιον Λεξικόν των Έργων: Επιστήμης – Τέχνης – Φιλοσοφίας», λήμμα
       «Ορτέγκα υ Γκασέτ, Χοσέ: Ιδέαι και δοξασίαι», τόμ. 5, Διεθνής
       Εκδοτικός Οργανισμός «SPIRITUS MUNDI», Αθήνα, 1966.

   Ανακτήθηκε από
   "http://el.wikipedia.org/wiki/%CE%A7%CE%BF%CF%83%CE%AD_%CE%9F%CF%81%CF%84%CE%AD%CE%B3%CE%BA%CE%B1_%CF%85_%CE%93%CE%BA%CE%B1%CF%83%CE%AD%CF%84"
   Κατηγορίες: Ισπανοί φιλόσοφοι | Φιλόσοφοι του 19ου αιώνα | Φιλόσοφοι του
   20ου αιώνα | Ισπανοί δοκιμιογράφοι | Φιλελευθερισμός | Γεννήσεις το 1883 |
   Θάνατοι το 1955

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Беларуская (тарашкевіца)
     • Български
     • Català
     • Česky
     • Dansk
     • Deutsch
     • English
     • Eesti
     • Español
     • Esperanto
     • Euskara
     • Français
     • Galego
     • 한국어
     • Íslenska
     • Italiano
     • עברית
     • Қазақша
     • Kurdî
     • Latina
     • Latviešu
     • Nederlands
     • 日本語
     • ‪Norsk (bokmål)‬
     • Polski
     • Português
     • Română
     • Русский
     • Slovenčina
     • Suomi
     • Svenska
     • Tagalog
     • Türkçe
     • Українська
     • 中文

     • Τελευταία τροποποίηση 16:58, 14 Οκτωβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
