   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                Σίγκμουντ Φρόυντ

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Ο Σίγκμουντ Φρόυντ

   Ο Σίγκμουντ Φρόυντ (Sigmund Freud, [ˈziːkmʊnt ˈfrɔʏt], 6 Μαΐου 1856 – 23
   Σεπτεμβρίου 1939) ήταν Αυστριακός ιατρός, φυσιολόγος, ψυχίατρος και
   θεμελιωτής της ψυχαναλυτικής σχολής στον τομέα της ψυχολογίας.
   Αναγνωρίζεται ως ένας από τους πλέον βαθυστόχαστους αναλυτές του 20ου
   αιώνα που μελέτησε και προσδιόρισε έννοιες όπως το ασυνείδητο, την απώθηση
   και την παιδική σεξουαλικότητα.

   Οι επιστημονικές θεωρίες του Φρόυντ και οι τεχνικές θεραπείας που ανέπτυξε
   θεωρήθηκαν ιδιαίτερα καινοτόμες και αποτέλεσαν αντικείμενα έντονης
   αμφισβήτησης όταν παρουσιάστηκαν στη Βιέννη του 19ου αιώνα. Ωστόσο και
   σήμερα συνεχίζουν να εγείρουν έντονο προβληματισμό και αντιπαραθέσεις. Η
   επίδραση του Φρόυντ δεν περιορίστηκε μόνο στην ψυχολογία και την
   ψυχιατρική, αλλά ταυτόχρονα απλώθηκε σε πολλούς τομείς της επιστήμης
   (ανθρωπολογία, κοινωνιολογία, φιλοσοφία) και της τέχνης.

   Πίνακας περιεχομένων

     • 1 Νεανικά χρόνια
     • 2 Σπουδές και πρώτες έρευνες
     • 3 Απαρχές της ψυχανάλυσης
     • 4 Αναγνώριση

          • 4.1 Συγκρούσεις και σχίσμα στο ψυχαναλυτικό κίνημα
          • 4.2 Α' Παγκόσμιος Πόλεμος και μεταπολεμικά χρόνια

     • 5 Τελευταία χρόνια
     • 6 Έργο

          • 6.1 Πρώτες μελέτες
          • 6.2 Το ασυνείδητο
          • 6.3 Το Εκείνο, το Εγώ και το Υπερεγώ
          • 6.4 Αμυντικοί ψυχικοί μηχανισμοί

     • 7 Κριτική του έργου του
     • 8 Παραπομπές
     • 9 Βιβλιογραφία

          • 9.1 Κύρια συγγράμματα του Φρόυντ
          • 9.2 Άλλα έργα

     • 10 Εξωτερικοί σύνδεσμοι

[Επεξεργασία] Νεανικά χρόνια

   Ο Σίγκμουντ Φρόυντ γεννήθηκε στη σημερινή πόλη της Τσεχίας Πρζίμπορ
   (Příbor, γερμανικά: Φράιμπεργκ), που αποτελούσε την εποχή εκείνη τμήμα της
   Αυστρίας. Ήταν εβραϊκής καταγωγής και σύμφωνα με τη σύντομη αυτοβιογραφία
   που έγραψε το 1925, η οικογένεια του πατέρα του ήταν παλαιότερα
   εγκατεστημένη στη Ρηνανία, πριν εγκαταλείψει την περιοχή μετά από
   αντισημιτικό διωγμό. Η γέννησή του ακολούθησε δύο μήνες μετά το θάνατο του
   παππού του, Σάλομον Φρόυντ, γεγονός που θεωρήθηκε ιδιαίτερης σημασίας και
   για το λόγο αυτό του δόθηκε εκτός από το γερμανικό όνομα Σίγκμουντ, το
   εβραϊκό όνομα Σάλομον (Salomon) που έφερε ο παππούς του. Ο πατέρας του,
   Γιάκομπ Φρόυντ (1815-96), ήταν έμπορος μαλλιού και απέκτησε τον Σίγκμουντ
   στη διάρκεια του δεύτερου γάμου του με την Amalie Nathansohn (1835-1930),
   μαζί με άλλους δύο γιους και πέντε κόρες. Σε ηλικία τριών ετών, ο Φρόυντ
   μετακόμισε με την οικογένεια του στη Λειψία και ένα χρόνο αργότερα στη
   Βιέννη, όπου και έζησε μέχρι το 1938. Κυριότερες αιτίες για τη
   μετεγκατάσταση της οικογένειας υπήρξε από τη μία πλευρά η παρατηρούμενη
   ανεργία, εξαιτίας της κρίσης του εμπορικού κλάδου, και από την άλλη ο
   ανερχόμενος τσεχικός εθνικισμός που στράφηκε εναντίον των γερμανόφωνων
   Εβραίων.

   Για την περίοδο των παιδικών χρόνων του Φρόυντ, διαθέτουμε λίγες
   πληροφορίες, ενώ ούτε ο ίδιος καταπιάστηκε με αυτή στα γραπτά του. Σχετικά
   με τη θρησκευτική ανατροφή του, επιβεβαιώνεται πως ήταν από νωρίς
   εξοικειωμένος με τα ιουδαϊκά έθιμα, ενώ ήρθε επίσης σε επαφή με την
   καθολική λειτουργία υπό την επίδραση της καθολικής γκουβερνάντας του. Από
   νεαρή ηλικία, έδειξε ιδιαίτερο ενδιαφέρον στη μελέτη της Βίβλου, η οποία,
   όπως ο ίδιος σημείωσε στην αυτοβιογραφία του άσκησε διαρκή επίδραση πάνω
   του, αν και σε όλη τη διάρκεια της ζωής του παρέμεινε αντίθετος με όλους
   τους θρησκευτικούς κανόνες, υιοθετώντας τελικά μία αθεϊστική στάση ζωής,
   χωρίς ωστόσο να απολέσει τη συναίσθηση της εβραϊκής του καταγωγής. Ήδη από
   τα παιδικά του χρόνια έδειξε να διαθέτει σημαντικές διανοητικές
   ικανότητες, ενώ ήταν άριστος και πειθαρχημένος μαθητής. Την εκπαίδευσή του
   ανέλαβαν αρχικά οι γονείς του, πριν σταλεί σε ένα άγνωστο ιδιωτικό
   σχολείο. Σε ηλικία εννέα ετών πέτυχε στις εισαγωγικές εξετάσεις του
   γυμνασίου Sperl, όπου ξεχώρισε για τις επιδόσεις του και αποφοίτησε με τη
   διάκριση summa cum laude. Διέθετε κλίση στις γλώσσες και μεγάλη ευχέρεια
   στα Λατινικά, τα Αρχαία Ελληνικά, τα Γαλλικά και τα Αγγλικά.

[Επεξεργασία] Σπουδές και πρώτες έρευνες

   [IMG]
   [IMG]
   Το Πανεπιστήμιο της Βιέννης, όπου πραγματοποίησε σπουδές ιατρικής ο
   Σίγκμουντ Φρόυντ.

   Το φθινόπωρο του 1873 ξεκίνησε σπουδές ιατρικής στη σχολή του
   Πανεπιστημίου της Βιέννης. Πέρα από τα καθιερωμένα μαθήματα που
   απαιτούνταν, παρακολούθησε επίσης με ενδιαφέρον διαλέξεις στη φιλοσοφία.
   Το Μάρτιο του 1876, ανέλαβε την πρώτη του πρωτότυπη έρευνα, υπό την
   επίβλεψη του καθηγητή ζωολογίας Καρλ Κλάους, ο οποίος ήταν επικεφαλής του
   Ινστιτούτου Συγκριτικής Ανατομίας. Ο Φρόυντ υπήρξε ένας από τους πρώτους
   επιστήμονες που χρηματοδοτήθηκαν για έρευνα στον Ζωολογικό Πειραματικό
   Σταθμό που είχε ιδρυθεί στην Τεργέστη. Στα πλαίσια της έρευνάς του,
   ασχολήθηκε με τη θαλάσσια ζωολογία και ειδικότερα με το πρόβλημα της
   γοναδικής δομής των χελιών. Στο τέλος του τρίτου έτους σπουδών του,
   ξεκίνησε η συνεργασία του με τον φυσιολόγο Ερνστ Βίλελμ φον Μπρύκε (Ernst
   von Brücke), ο οποίος αποτελούσε εκπρόσωπο της σχολής φυσιολογίας του
   Helmholtz, η οποία προσπαθούσε να εξηγήσει όλα τα φαινόμενα στη βάση
   φυσικοχημικών διεργασιών. Το 1876 έγινε δεκτός στο Ινστιτούτο Φυσιολογίας
   του Μπρύκε στο πανεπιστήμιο, όπου εργάστηκε κατέχοντας τον τίτλο του
   famulus, αποτελώντας ερευνητή φοιτητή. Ο Φρόυντ ερεύνησε ένα γένος ψαριών
   (πετρόμυζον), και ειδικότερα ένα ιδιόμορφο κύτταρό τους, που είχε νωρίτερα
   ανακαλυφθεί. Η εργασία του εντασσόταν στα πλαίσια ενός ευρύτερου
   προβληματισμού, σχετικά με το ερώτημα της εποχής εκείνης αν το νευρικό
   σύστημα των ανώτερων ζώων διαφέρει από εκείνο των κατώτερων. Η έρευνά του
   κατέληξε σε μία ανακάλυψη ιδιαίτερης σημασίας, καθώς αποδείκνυε πως τα
   κύτταρα του νευρικού συστήματος των κατώτερων ζώων εμφάνιζαν μία συνέχεια
   με εκείνα των ανώτερων. Το 1878, παρουσιάστηκε από τον Brücke στην
   Ακαδημία και λίγο αργότερα δημοσιεύτηκε στο περιοδικό που εξέδιδε. Το
   επόμενο διάστημα ασχολήθηκε με το ίδιο γενικό πρόβλημα και υπήρξε ο πρώτος
   που παρατήρησε το θεμελιώδες χαρακτηριστικό των νευρικών ινών, πως οι
   κυλινδράξονές τους είναι ανεξαιρέτως ινιδιακοί σε ότι αφορά τη δομή τους.
   Σύμφωνα με το μαθητή και φίλο του Φρόυντ, Έρνεστ Τζόουνς, οι μελέτες του
   θα μπορούσαν να τον οδηγήσουν μεταξύ των πρωτοπόρων της νευρωνικής
   θεωρίας, αν ο ίδιος δεν περιόριζε τις σκέψεις του στις «λογικές και όχι
   απώτερες συνέπειές τους»^[1].

   Το 1879 υπηρέτησε τη στρατιωτική του θητεία, διάρκειας ενός έτους, και
   στις 30 Μαρτίου 1881 απέκτησε το διδακτορικό του δίπλωμα, αριστεύοντας
   στις τελικές εξετάσεις. Σε σχέση με την κανονική διάρκεια σπουδών της
   εποχής εκείνης, ο Φρόυντ καθυστέρησε σημαντικά στη λήψη του διπλώματός
   του, πιθανώς εξαιτίας της ερευνητικής του δραστηριότητας, η οποία όπως
   ανέφερε ο ίδιος σε επιστολή του αποτελούσε εμπόδιο στη μελέτη του^[2]. Το
   επόμενο διάστημα συνέχισε να εργάζεται στο Ινστιτούτο Φυσιολογίας του
   Brücke, γεγονός που θεωρείται ενδεικτικό της κλίσης του προς την έρευνα
   και της αποστροφής του προς την άσκηση της ιατρικής. Η θεωρητική του
   σταδιοδρομία έλαβε τέλος το 1882, όταν εξαιτίας της οικονομικής του
   κατάστασης αναγκάστηκε να παραιτηθεί από τη θέση του στο ινστιτούτο,
   προκειμένου να εργαστεί ως γιατρός στο Γενικό Νοσοκομείο της Βιέννης, όπου
   θα εξασφάλιζε περισσότερα χρήματα. Στην απόφαση αυτή συνέβαλε και η
   επιθυμία του να παντρευτεί την Μάρθα Μπέρναϋς (1861-1951), με την οποία
   είχε αρραβωνιαστεί τον Ιούνιο του 1882 και κατ' επέκταση η ανάγκη του να
   είναι σε θέση να συντηρήσει μία οικογένεια. Αρχικά επέλεξε να ενταχθεί στα
   τμήματα που άπτονταν της χειρουργικής, παραμένοντας σε αυτά για δύο μόλις
   μήνες. Στη συνέχεια εργάστηκε για έξι μήνες στο τμήμα παθολογίας του
   διακεκριμένου ιατρού Χέρμαν Νότναγκελ, πριν μετατεθεί τελικά στην
   ψυχιατρική κλινική, στην οποία ήταν επικεφαλής ο διευθυντής του
   νοσοκομείου Theodor Meynert (1833-92), διακεκριμένος ανατόμος της εποχής.
   Τον Οκτώβριο του 1883 μετακινήθηκε εκ νέου, αυτή τη φορά στο δερματολογικό
   τμήμα. Ο Φρόυντ επιθυμούσε να αποκτήσει εμπειρία ειδικότερα στις
   συφιλιδικές ασθένειες, καθώς η σύφιλη συνδεόταν με τις παθήσεις του
   νευρικού συστήματος. Στις αρχές του 1884 εργάστηκε επίσης στο τμήμα των
   νευρικών ασθενειών (Nervenabteilung) όπου αποκόμισε σημαντική εμπειρία.

   Οι μελέτες που πραγματοποίησε ο Φρόυντ στο Γενικό Νοσοκομείο, σχετικά με
   την κλινική χρήση της κοκαΐνης θεωρούνται ιδιαίτερα σημαντικές και
   χαρακτηρίζουν την αποκαλούμενη «περίοδο της κοκαΐνης» (1884-87). Η πρώτη
   αναφορά του Φρόυντ πάνω στη χρήση της ουσίας χρονολογείται στις 21
   Απριλίου του 1884, όταν σε μία επιστολή του ανακοίνωσε το ενδιαφέρον του
   στην αναζήτηση πιθανών χρήσεών της σε περιπτώσεις καρδιοπάθειας ή νευρικής
   κατάπτωσης. Με βάση την προσωπική του εμπειρία πάνω στη χρήση της, αλλά
   και δοκιμές που πραγματοποίησε, ολοκλήρωσε μία μελέτη με τίτλο Περί
   κοκαΐνης (Über Coca) που εκδόθηκε το 1885. Ο Φρόυντ κατέληγε πως η κοκαΐνη
   ήταν κατάλληλη για χρήση σε περιπτώσεις νευρασθενειών, δυσπεψίας, καθώς
   και ικανή να αντικαταστήσει τη μορφίνη. Υπέδειξε επιπλέον ένα μηχανισμό
   δράσης της, ο οποίος επιβεβαιώθηκε αργότερα, σύμφωνα με τον οποίο, η ουσία
   δρα διεγερτικά, αναστέλλοντας την επενέργεια των παραγόντων που
   καταστέλλουν τα σωματικά αισθήματα. Η μελέτη του Φρόυντ έστρεψε την
   προσοχή των ιατρών στην κοκαΐνη και λίγους μήνες αργότερα, ο οφθαλμολόγος
   Καρλ Κόλερ επέκτεινε τη χρήση της ανακαλύπτοντας πως λειτουργεί
   αναισθητικά στο μάτι. Ο Φρόυντ χορήγησε κοκαΐνη στον φίλο και δάσκαλό του
   Ερνστ Φλάισλ φον Μάρξοφ. Ο Φλάισλ είχε εθιστεί στη μορφίνη, την οποία
   χρησιμοποιούσε για να αντιμετωπίσει τον πόνο εξαιτίας συνεχούς νεοπλασίας
   νευρωμάτων στον ακρωτηριασμένο, λόγω μόλυνσης, αντίχειρά του. Ο Φρόυντ
   πίστευε πως με τη χορήγηση κοκαΐνης θα ξεπερνούσε τον εθισμό του στη
   μορφίνη, ωστόσο οδήγησε σε χειρότερο εθισμό και χρόνια δηλητηρίαση. Από
   τον Ιούλιο του 1885 έκαναν την εμφάνισή τους επιθετικές κριτικές στον
   Φρόυντ, σε σχέση με την θέση του υπέρ της κλινικής χρήσης της κοκαΐνης,
   κατηγορούμενος δημόσια πως εξαπέλυε την «τρίτη μάστιγα της ανθρωπότητας»
   (μαζί με το αλκοόλ και τη μορφίνη).

[Επεξεργασία] Απαρχές της ψυχανάλυσης

   Το Σεπτέμβριο του 1885 διορίστηκε με τον τίτλο του Privatdozent (υφηγητή)
   στο πανεπιστήμιο της Βιέννης, στο τμήμα Νευροπαθολογίας. Το Μάρτιο του
   1885, ο Φρόυντ είχε υποβάλει επίσης αίτηση για μία ταξιδιωτική υποτροφία,
   την οποία τελικά κατάφερε να κερδίσει χάρη στη δυναμική παρέμβαση και
   στήριξή του από τον Ερνστ φον Μπρύκε. Στα πλαίσια αυτής της υποτροφίας,
   ταξίδεψε στο Παρίσι για δεκαεννέα εβδομάδες, αφιερωμένος σε μελέτες στη
   νευρολογία. Εργάστηκε κοντά σε έναν από τους σημαντικότερους
   νευροπαθολόγους της εποχής, τον Ζαν Μαρτέν Σαρκό, και θεωρείται πως την
   περίοδο αυτή ανακάλυψε την ψυχολογική πλευρά της νευροπαθολογίας, στην
   οποία έστρεψε αργότερα το ενδιαφέρον του. Τον Οκτώβριο του 1886 παρουσίασε
   ως όφειλε, την «ταξιδιωτική αναφορά» του, ενώπιον της Ιατρικής Εταιρείας,
   με τίτλο Περί ανδρικής υστερίας, η οποία αντιμετωπίστηκε με έντονη
   δυσπιστία. Από τον Απρίλιο του ίδιου έτους, δεχόταν ασθενείς σε ιδιωτικό
   του ιατρείο, εργαζόμενος επίσης ως νευρολόγος στο Ινστιτούτο Παιδιατρικής
   του καθηγητή Μαξ Κάσοβιτς, ενώ στις 13 Σεπτεμβρίου πραγματοποιήθηκε ο
   πολιτικός γάμος του με τη Μάρθα Μπέρναϋς. Η ιδιωτική πελατεία του Φρόυντ
   απαρτιζόταν κυρίως από νευρωτικούς ασθενείς, για τη θεραπεία των οποίων
   χρησιμοποίησε αρχικά τις ευρύτερα αποδεκτές μεθόδους της εποχής, όπως την
   ηλεκτροθεραπεία και τα ιαματικά λουτρά. Από το Δεκέμβριο του 1887,
   στράφηκε στην μέθοδο της ύπνωσης, με την οποία σημείωσε αρκετές επιτυχίες
   και έγινε υπέρμαχος της υπόθεσης του υπνωτισμού. Προκειμένου να βελτιώσει
   την τεχνική του στην υπνωτική υποβολή, ταξίδεψε το καλοκαίρι του 1889 στο
   Νανσύ, όπου παρακολούθησε τον Ωγκύστ Αμπρουάζ Λιεμπώ, ιδρυτή της Σχολής
   του Νανσύ, καθώς και τα πειράματα του Ιππολύτ Μπέρνχαϊμ.

   [IMG]
   [IMG]
   Εξώφυλλο της πρώτης έκδοσης των Μελετών για την υστερία (1895)

   Την περίοδο αυτή, ιδιαίτερης σημασίας υπήρξε η γνωριμία και φιλία του
   Φρόυντ με τον διακεκριμένο γιατρό Γιόζεφ Μπρόιερ (1842-1925). Ο Μπρόιερ
   είχε αναλάβει μία κλασική περίπτωση υστερίας, γνωστή στην ιατρική
   βιβλιογραφία ως η περίπτωση της «Άννας Ο.»^[3] και είχε ανακαλύψει τυχαία
   πως όταν στη διάρκεια της ύπνωσής της, η ασθενής θυμόταν λεπτομερώς και
   εξέφραζε την αρχική κατάσταση που είχε οδηγήσει στο υστερικό σύμπτωμα,
   τότε αυτό εξαφανιζόταν. Αυτή την «καθαρτική μέθοδο» του Μπρόιερ εφάρμοσε ο
   Φρόυντ για πρώτη φορά το 1889, αποκτώντας σταδιακά σημαντική εμπειρία.
   Μαζί με τον Μπρόιερ δημοσίευσε αποτελέσματα των δοκιμών τους στις Μελέτες
   για την Υστερία (Studien über Hysterie, 1895), έργο από το οποίο θεωρείται
   πως αναδύθηκε η Ψυχανάλυση (ειδικότερα το κεφάλαιο με τίτλο «Περί του
   ψυχικού μηχανισμού των υστερικών φαινομένων»). Ο Φρόυντ επιθυμούσε να
   απελευθερωθεί από τη μέθοδο της ύπνωσης, την οποία απαρνήθηκε οριστικά ως
   θεραπευτική μέθοδο το 1896, και σταδιακά μετατοπίστηκε από την καθαρτική
   μέθοδο στην ψυχαναλυτική. Μέσα από μία τεχνική ελεύθερων συνειρμών του
   ασθενούς, παρατήρησε πως αναδυόταν στην επιφάνεια ένας σημαντικός αριθμός
   από μνήμες του, που αφορούσαν σεξουαλικές εμπειρίες, γεγονός που τον
   οδήγησε στη βαθύτερη διερεύνηση του ρόλου των σεξουαλικών παραγόντων στις
   νευρώσεις. Οι Μελέτες για την Υστερία δεν έτυχαν θερμής αποδοχής από τον
   ιατρικό κόσμο και λίγο πριν την έκδοσή του βιβλίου, η συνεργασία του με
   τον Μπρόιερ διακόπηκε, κυρίως εξαιτίας της απροθυμίας του τελευταίου να
   ακολουθήσει τον Φρόυντ στη βαθύτερη διερεύνηση της σεξουαλικότητας ως
   αιτιολογία των νευρώσεων και να ασπαστεί τις ρηξικέλευθες ιδέες του. Την
   περίοδο 1893-98, δημοσίευσε περίπου δώδεκα εργασίες, από τις οποίες
   ξεχωρίζουν εκείνες για τις «αμυντικές νευροψυχώσεις», όπου ο Φρόυντ
   αναφέρεται στην «άμυνα» ή «απώθηση» ως κεντρικής σημασίας για τον «ψυχικό
   μηχανισμό». Ο ίδιος περιέγραψε την ψυχρή υποδοχή των ερευνών του
   γράφοντας:

     «Η σιωπή όμως με την οποία υποδέχτηκαν τις ομιλίες μου, το κενό που
     σχηματίστηκε γύρω μου, οι υπαινιγμοί που έφθασαν ως εμένα, με έκαναν
     σιγά σιγά να καταλάβω ότι δεν μπορεί κανείς να υπολογίζει ότι απόψεις
     για τον ρόλο που παίζει η σεξουαλικότητα στην αιτιολογία των νευρώσεων
     θα τύχουν της ίδιας υποδοχής με εκείνη άλλων ανακοινώσεων».^[4]

   Περίπου το ίδιο διάστημα με τη διακοπή της συνεργασίας του με τον Μπρόιερ,
   ο Φρόυντ ανέπτυξε φιλία και συνεργάστηκε με τον Βίλχελμ Φλις (Wilhelm
   Fliess), ο οποίος ειδικευόταν στις ρινολαρυγγικές παθήσεις, ωστόσο τα
   ενδιαφέροντά του επεκτείνονταν ευρύτερα στην ιατρική και τη βιολογία. Ο
   Φλις έγινε κυρίως γνωστός για τις θεωρίες του πάνω στην σεξουαλική
   περιοδικότητα των ζωικών δραστηριοτήτων^[5], απόψεις για τις οποίες έδειξε
   προσωρινά ενδιαφέρον ο Φρόυντ. Η φιλία τους διήρκεσε περίπου μέχρι το 1900
   και χαρακτηρίζεται περισσότερο ως μία εσωτερική ανάγκη του Φρόυντ^[6],
   καθώς στο πρόσωπο του Φλις ανακάλυψε έναν ένθερμο υποστηρικτή του έργου
   του. Η συμβολή του στη διαμόρφωση των ιδεών του Φρόυντ είναι αμφιλεγόμενη.

   H περίοδος μέχρι το 1906 υπήρξε εν γένει μία από τις δημιουργικότερες
   φάσεις στη ζωή του Φρόυντ, κατά την οποία διαμόρφωσε αρκετές από τις
   καινοτόμες θεωρίες του, παρά το γεγονός πως βρισκόταν σχεδόν απομονωμένος
   από τον υπόλοιπο ιατρικό κόσμο. Ιδιαίτερης αξίας θεωρείται η ανακάλυψη του
   οιδιπόδειου συμπλέγματος, το οποίο υποδηλώνει την αγάπη κάθε παιδιού για
   τον ένα γονιό και τη ζηλότυπη εχθρότητα προς τον άλλο. Η σύλληψη του
   οιδιπόδειου συμπλέγματος καταγράφεται σε επιστολές του το 1897, την ίδια
   περίπου περίοδο που ο Φρόυντ ξεκίνησε την αυτοανάλυσή του. Στις 4
   Νοεμβρίου του 1899, εκδόθηκε επίσης ένα από τα σημαντικότερα έργα του και
   κατά πολλούς το κορυφαίο βιβλίο του, Η Ερμηνεία των Ονείρων (γερμ.:Die
   Traumdeutung), με βασικό θέμα τη διερεύνηση του ονείρου ως εκπλήρωση μίας
   επιθυμίας. Βασική του θέση ήταν ότι το όνειρο (ακόμη και οι εφιάλτες)
   αποτελεί πάντοτε την εκπλήρωση μιας ασυνείδητης επιθυμίας, η έκφραση της
   οποίας όμως λογοκρίνεται πριν γίνει συνειδητή και παραμορφώνεται με
   διάφορους μηχανισμούς, όπως η μετάθεση και η χρήση συμβόλων. Το βιβλίο
   αγνοήθηκε για περίπου μία δεκαετία πριν αρχίσει να αναγνωρίζεται η αξία
   του, περίοδο κατά την οποία εμφανίστηκαν λίγες και ως επί το πλείστον
   περιφρονητικές κριτικές. Ακολούθησε ένα από τα πιο γνωστά βιβλία του, Για
   την ψυχοπαθολογία της καθημερινής ζωής (Zur Psychopathologie des
   Alltagslebens), δημοσιευμένο το 1904, καθώς και οι Τρεις πραγματείες για
   τη θεωρία της σεξουαλικότητας (Drei Abhandlungen zur Sexualtheorie) του
   1905, βιβλίο που προκάλεσε ιδιαίτερη αίσθηση, ενισχύοντας σε μεγάλο βαθμό
   την αντιδημοτικότητα του Φρόυντ, ειδικότερα για τον ισχυρισμό πως κάθε
   παιδί γεννιέται με σεξουαλικές ενορμήσεις.

[Επεξεργασία] Αναγνώριση

   Από τις αρχές του 20ού αιώνα, η απομόνωση του Φρόυντ άρχισε να μειώνεται,
   καθώς αρκετοί διακεκριμένοι ψυχίατροι χρησιμοποιούσαν την ψυχαναλυτική
   μέθοδο για την αντιμετώπιση νευρώσεων. Στην ψυχιατρική κλινική της
   Ζυρίχης, το προσωπικό του καθηγητή ψυχιατρικής Eugen Bleuler, με εξέχουσα
   μορφή τον Καρλ Γκούσταβ Γιουνγκ, εφάρμοζε τις ιδέες του Φρόυντ προς
   διάφορες κατευθύνσεις και από τον Απρίλιο του 1906 ξεκίνησε μία τακτική
   αλληλογραφία μεταξύ του Γιουνγκ και του Φρόυντ, η οποία διατηρήθηκε για τα
   επόμενα επτά χρόνια. Συνεργασία ανέπτυξε επίσης με τον ψυχαναλυτή Καρλ
   Άμπραχαμ (Karl Abraham) και τον παθολόγο, με ενδιαφέρον στον υπνωτισμό,
   Σαντόρ Φερέντσι (Sandor Ferenczi), οι οποίοι μαζί με τους Όττο Ρανκ,
   Έρνεστ Τζόουνς, Μαξ Άιτινγκον (Max Eitingon) και Χανς Ζαξ (Hans Sachs),
   αποτέλεσαν μέλη ενός μικρού κύκλου συνεργατών του Φρόυντ, αποκαλούμενος
   στη Ζυρίχη και «κύκλος Φρόυντ». Τον Απρίλιο του 1908 πραγματοποιήθηκε στο
   Σάλτσμπουργκ μία διεθνής συνάντηση, ένα ιδιότυπο συνέδριο που ονομάστηκε
   «επισήμως» από τον Γιουνγκ Συνάντηση για τη Φροϋδική Ψυχολογία, στο οποίο
   συμμετείχαν 42 σύνεδροι που ασκούσαν ή άσκησαν αργότερα την ψυχανάλυση και
   παρουσιάστηκαν συνολικά εννέα εργασίες. Η συνάντηση αυτή θεωρείται μία από
   τις πρώτες δημόσιες αναγνωρίσεις του έργου του. Μεταξύ των ομιλητών ήταν ο
   Φρόυντ, ο Γιουνγκ, ο Έρνεστ Τζόουνς και ο Άλφρεντ Άντλερ, ενώ στην ίδια
   συνάντηση αποφασίστηκε η έκδοση του πρώτου περιοδικού που θα ήταν
   αφιερωμένο στην ψυχανάλυση και ονομάστηκε Επετηρίδα Ψυχαναλυτικών και
   Ψυχοπαθολογικών Μελετών.

   [IMG]
   [IMG]
   Φωτογραφία από την επίσκεψη του Φρόυντ στο Πανεπιστήμιο Κλαρκ. Καθισμένοι:
   Σίγκμουντ Φρόυντ, Στάνλεϋ Χωλ, Καρλ Γκούσταβ Γιουνγκ. Όρθιοι: Άμπραχαμ
   Μπριλ, Έρνεστ Τζόουνς, Σαντόρ Φερέντσι.

   Σημαντική συμβολή στην είσοδο του έργου του Φρόυντ σε έναν ευρύτερο κύκλο
   είχε επίσης η πρόσκληση που του απηύθυνε το 1909 ο Στάνλεϋ Χωλ, καθηγητής
   και πρόεδρος του Πανεπιστημίου Κλαρκ στη Μασσαχουσέτη, για μία σειρά
   διαλέξεων με αφορμή την εικοστή επέτειο από την ίδρυση του πανεπιστημίου.
   O Φρόυντ πραγματοποίησε πέντε ομιλίες και αναγορεύτηκε σε επίτιμο
   διδάκτορα, γεγονός που ο ίδιος χαρακτήρισε ως «πρώτη επίσημη αναγνώριση»
   των προσπαθειών του. Στα πλαίσια ενός γενικευμένου «κινήματος» γύρω από
   την ψυχανάλυση, ιδρύθηκε το 1910 η Διεθνής Ψυχαναλυτική Εταιρεία, με
   πρόεδρο τον Γιουνγκ, την ίδια στιγμή που άλλες τοπικές εταιρείες
   εξελίσσονταν στη Βιέννη, στο Βερολίνο και στη Ζυρίχη, ενώ παράλληλα
   εκδίδονταν αρκετά νέα περιοδικά αφιερωμένα στην ψυχανάλυση. Την περίοδο
   αυτή, η ψυχανάλυση ήταν αντικείμενο συζήτησης σε πολυάριθμα συνέδρια, αν
   και ακόμα λίγες εργασίες τάσσονταν ευνοϊκά απέναντί της. Στις Ηνωμένες
   Πολιτείες της Αμερικής, είχε αντιθέτως πολύ ευρύτερη αποδοχή που οδήγησε
   στην ίδρυση της Αμερικανικής Ψυχαναλυτικής Ένωσης το 1911.

  [Επεξεργασία] Συγκρούσεις και σχίσμα στο ψυχαναλυτικό κίνημα

   Μετά τη διαμόρφωση μίας νέας σχολής ψυχανάλυσης, της οποίας ο Φρόυντ
   υπήρξε ιδρυτής, έγιναν εμφανείς οι επιστημονικές διαφορές άλλων ερευνητών,
   οι οποίοι ανέπτυξαν σταδιακά νέες θεωρίες ή υποθέσεις που απομακρύνονταν
   από τις φροϋδικές. Κεντρικά πρόσωπα της διάσπασης που ακολούθησε ήταν ο
   Άλφρεντ Άντλερ και ο Καρλ Γιουνγκ. Ο Άντλερ υπήρξε αργότερα θεμελιωτής της
   ατομικής ψυχολογίας, εστιάζοντας περισσότερο σε μία πρακτική
   ανθρωπογνωσία. Οι αποκλίσεις των νέων θεωρήσεων του Γιουνγκ από τις πρώτες
   αρχές της ψυχανάλυσης προκάλεσαν επίσης τη ρήξη στις επιστημονικές και
   φιλικές σχέσεις του με τον Φρόυντ. Αν και ο τελευταίος προόριζε τον
   Γιουνγκ για «διάδοχό» του, οι διαισθητικές ή μυστικιστικές ερμηνείες του
   Γιουνγκ στάθηκε αδύνατο να γεφυρωθούν με την αυστηρή επιστημονική
   παρατήρηση του Φρόυντ. Η απόσχιση των Άντλερ και Γιουνγκ που οδήγησε στην
   διαμόρφωση, μέχρι τις αρχές του 1914, τριών διαφορετικών σχολών
   ψυχανάλυσης, οδήγησε το 1913 στη δημιουργία μίας μικρής ομάδας αναλυτών,
   γνωστή ως η «Επιτροπή», με σκοπό την διαχείριση μελλοντικών διχογνωμιών
   και υπεράσπισης των φροϋδικών θεωριών.

   Η απομάκρυνση μαθητών και συνεργατών του Φρόυντ από τον κύκλο που είχε
   σχηματιστεί γύρω του, έχει ερμηνευτεί ως αποτέλεσμα αυταρχικής
   συμπεριφοράς του Φρόυντ, αν και μέσα από την προσωπική αλληλογραφία του
   αναδεικνύεται η διάθεσή του να ελαχιστοποιούνται οι διαφορές και να μην
   επιτρέπει σε αυτές να διαταράσσουν τις διαπροσωπικές του σχέσεις^[7].

  [Επεξεργασία] Α' Παγκόσμιος Πόλεμος και μεταπολεμικά χρόνια

   Το ξέσπασμα του Α' Παγκοσμίου Πολέμου προκάλεσε τη διάλυση της ομάδας των
   συνεργατών του Φρόυντ, διακόπτοντας παράλληλα την επαφή του με ψυχαναλυτές
   του εξωτερικού. Τα πρώτα χρόνια του πολέμου παρέμεινε δραστήριος, χωρίς να
   διακόψει την εργασία του. Το 1915 ολοκλήρωσε μία σειρά σημαντικών
   πραγματειών για τη «μεταψυχολογία», ενώ δημοσίευσε ακόμα το πρώτο μέρος
   από τις Παραδόσεις εισαγωγής στην ψυχανάλυση. Το επόμενο διάστημα, οι
   δυσμενείς συνθήκες που επέφερε ο πόλεμος και οι στερήσεις που αυξάνονταν,
   περιόρισαν σημαντικά την παραγωγικότητά του. Στη διάρκεια του πολέμου, οι
   τρεις γιοι του κλήθηκαν να υπηρετήσουν στο στρατό και ο ένας από αυτούς
   αγνοούνταν για μεγάλο διάστημα, αιχμάλωτος των Ιταλικών δυνάμεων. Το
   Σεπτέμβριο του 1918 διοργανώθηκε το πέμπτο Διεθνές Ψυχαναλυτικό Συνέδριο
   στην Ουγγρική Ακαδημία Επιστημών, με συμμετοχή εκπροσώπων των κυβερνήσεων
   της Αυστρίας, της Γερμανίας και της Ουγγαρίας. Κατά τη διάρκεια του
   πολέμου, μεγάλος αριθμός στρατιωτών υπέφερε από τραυματικές «πολεμικές
   νευρώσεις», πεδίο στο οποίο έβρισκε εφαρμογή η ψυχανάλυση. Ο Φρόυντ
   παρουσίασε μία εργασία με τίτλο Δρόμοι της ψυχαναλυτικής θεραπείας και με
   δεδομένη την επιτυχία του συνεδρίου ανανεώθηκε το δημόσιο ενδιαφέρον για
   την ψυχανάλυση. Στα χρόνια που ακολούθησαν τον πρώτο παγκόσμιο πόλεμο,
   σημειώθηκαν επίσης δύο βαριά πλήγματα στην προσωπική του ζωή, οι θάνατοι
   του φίλου του Άντον φον Φρόυντ (Anton von Freund) και της κόρης του
   Σοφίας, τον Ιανουάριο του 1920.

   Την ίδια περίοδο, ο Φρόυντ ξεκίνησε να διανύει μία ιδιαίτερα γόνιμη φάση
   της ζωής του. Τον Ιούλιο του 1920 ολοκλήρωσε τη συγγραφή του βιβλίου Πέραν
   της αρχής της ηδονής, στο οποίο εξέφραζε τη σχέση της ζωής με το θάνατο,
   εισάγοντας την έννοια του «ενστίκτου θανάτου» και τον καταναγκασμό της
   επανάληψης ως τυπικό γνώρισμα της ενστικτικής ζωής. Είναι αξιοσημείωτο πως
   το βιβλίο αυτό είχε την ψυχρότερη υποδοχή εκ μέρους των οπαδών του.
   Αποκορύφωμα της δημιουργικής περιόδου του, υπήρξε το βιβλίο Το Εγώ και το
   Αυτό, στο οποίο ανέπτυξε μία νέα θεωρία γύρω από την ψυχική δομή,
   διαμορφώνοντας ένα ευρύτερο θεωρητικό σύστημα για το σύνολο της
   προσωπικότητας. Με τον τρόπο αυτό, επέκτεινε το αρχικό πεδίο δράσης και
   έρευνας της ψυχανάλυσης, φθάνοντας τη στα όρια μιας γενικής και
   ολοκληρωτικής θεώρησης των ψυχικών διεργασιών. Στις αρχές της δεκαετίας
   του 1920, το έργο του γινόταν ευρύτερα γνωστό, ενώ τα βιβλία του
   μεταφράζονταν και γίνονταν περιζήτητα. Η αύξηση της δημοτικότητάς του
   αντιμετωπιζόταν από τον ίδιο ως βάρος, χαρακτηρίζοντας τη ως «απωθητική»,
   καθώς τον αποσπούσε από το «ήρεμο επιστημονικό έργο»^[8].

[Επεξεργασία] Τελευταία χρόνια

   Το Φεβρουάριο του 1923, ο Φρόυντ ανακάλυψε έναν καρκινώδη όγκο στη δεξιά
   πλευρά του ουρανίσκου, τον οποίο αφαίρεσε. Ακολούθησαν πρόσθετες θεραπείες
   και άλλες τριάντα δύο εγχειρήσεις, στις οποίες υποβλήθηκε μέχρι το θάνατό
   του, υποφέροντας για τα επόμενα δεκαέξι χρόνια από υποτροπές της
   κατάστασής του και γενική καταπόνηση. Την ίδια περίοδο συνέβη ένα ακόμα
   τραγικό περιστατικό, με μεγάλη επίδραση στο ηθικό του, το γεγονός του
   θανάτου του εγγονού του, Heinerle. Τα επόμενα χρόνια, το συγγραφικό του
   έργο περιορίστηκε. Ασχολήθηκε ενεργά με το ζήτημα της άσκησης της
   ψυχαναλυτικής μεθόδου από μη ιατρούς, δημοσιεύοντας ένα σχετικό βιβλίο,
   ενώ ξεχωριστή θέση κατέχει και το δοκίμιο που έγραψε το 1927, με τίτλο Ο
   Ντοστογιέφσκι και η πατροκτονία, που αποτέλεσε την τελευταία και κατά
   πολλούς κορυφαία συμβολή του στην ψυχολογία της λογοτεχνίας. Το 1930
   εκδόθηκε το βιβλίο Η δυσφορία στον πολιτισμό (Das Unbehagen in der
   Kultur), στο οποίο ο Φρόυντ εξέθεσε λεπτομερώς τις θέσεις του στο επίπεδο
   της κοινωνιολογίας, για την οποία ο ίδιος θεωρούσε ότι αντιπροσωπεύει την
   «εφηρμοσμένη ψυχολογία». Στο έργο αυτό, προσπάθησε να εκθέσει το αίσθημα
   της ενοχής ως σπουδαίο πρόβλημα στην εξέλιξη του πολιτισμού, συνδέοντας
   την πολιτισμική πρόοδο με την ένταση του ενοχικού αισθήματος και κατά
   συνέπεια την απώλεια της ευτυχίας.

   Λίγο καιρό μετά την άνοδο του Αδόλφου Χίτλερ στην εξουσία, στα τέλη Μαΐου
   του 1933, βιβλία του Φρόυντ κάηκαν, όπως και άλλα ψυχαναλυτικά έργα, την
   ίδια στιγμή που σύμφωνα με διαταγή απαγορευόταν η συμμετοχή Εβραίων σε
   επιστημονικά συμβούλια. Την περίοδο αυτή, ο Φρόυντ συνέλαβε και άρχισε να
   επεξεργάζεται τις ιδέες του γύρω από την εφαρμογή της ψυχανάλυσης στην
   ιστορία του εβραϊκού λαού, οι οποίες τον απασχόλησαν μέχρι το τέλος της
   ζωής του και καταγράφτηκαν στο βιβλίο Ο άνθρωπος Μωυσής και η μονοθεϊστική
   θρησκεία (Der Mann Moses und die monotheistische Religion, 1939). Η
   ναζιστική εισβολή στην Αυστρία, το Μάιο του 1938, σηματοδότησε τη
   μετανάστευση του Φρόυντ στο Λονδίνο. Η κόρη του, Άννα Φρόυντ, συνελήφθη
   για μία ημέρα από τη Γκεστάπο και ανακρίθηκε. Η άδεια εξόδου του από τη
   χώρα, δόθηκε χάρη στην παρέμβαση του Αμερικανού πρέσβη στη Γαλλία,
   Γουίλιαμ Κ. Μπούλιτ, ο οποίος ήταν προσωπικός φίλος του προέδρου των
   Ηνωμένων Πολιτειών. Προϋπόθεση για τη χορήγηση της άδειας ήταν μεταξύ
   άλλων και η υπογραφή εκ μέρους του Φρόυντ μίας δήλωσης πως οι γερμανικές
   αρχές τον είχαν μεταχειριστεί με σεβασμό, απολαμβάνοντας πλήρη ελευθερία
   στην άσκηση της εργασίας του. Στις 4 Ιουνίου του 1938 εγκατέλειψε οριστικά
   τη Βιέννη με προορισμό το Λονδίνο, όπου έφθασε τελικά στις 6 Ιουνίου και
   έγινε δεκτός με τιμές. Η άφιξή του στην αγγλική πρωτεύουσα, καλύφθηκε
   εκτενώς στον τύπο, με τιμητικές αναφορές στο ιατρικό περιοδικό Lancet και
   του ιατρικού σώματος της Μεγάλης Βρετανίας. Τους τελευταίους μήνες της
   ζωής του, η κατάσταση της υγείας του επιδεινώθηκε, υπομένοντας μεγάλη
   σωματική καταπόνηση μέχρι το θάνατό του στις 23 Σεπτεμβρίου του 1939. Η
   σορός του αποτεφρώθηκε τρεις ημέρες αργότερα και η τέφρα του φυλάσσεται
   μέσα σε μία ελληνική υδρία, από την πλούσια συλλογή αρχαιοτήτων που
   διέθετε ο Φρόυντ. Η τεφροδόχος περιέχει επίσης την τέφρα της Μάρθας Φρόυντ
   και βρίσκεται στο κρεματόριο του Γκόλντεν Γκρην στο Λονδίνο.

[Επεξεργασία] Έργο

  [Επεξεργασία] Πρώτες μελέτες

   Ένα από τα πρώτα ενδιαφέροντα του Φρόυντ αποτέλεσε η νευρολογία, τομέας
   πάνω στον οποίο δημοσίευσε και αρκετά επιστημονικά άρθρα, κυρίως μελέτες
   πάνω στην εγκεφαλική παράλυση. Ανέτρεψε την θεωρία του Γουίλιαμ Λιτλ
   (William Little) που υποστήριζε πως η κύρια αιτία της ήταν η έλλειψη
   οξυγόνου κατά τη γέννηση. Ο Φρόυντ αντιπρότεινε πως οι περιπλοκές στη
   γέννηση αποτελούν στην πραγματικότητα σύμπτωμα της πάθησης, γεγονός που
   επαληθεύτηκε τη δεκαετία του '80.

   Ο Φρόυντ ασχολήθηκε παράλληλα με την διερεύνηση των ιατρικών ιδιοτήτων της
   κοκαΐνης. Έγινε τόσο χρήστης όσο και υπερασπιστής της (σε ζητήματα
   ιατρικής χρήσης της), καθώς πίστευε πως διαθέτει σημαντικές
   αντικαταθλιπτικές ιδιότητες. Θα πρέπει να επηρεάστηκε και από τον φίλο του
   γιατρό Wilhelm Fleiss, ο οποίος συνιστούσε την κοκαΐνη για τη θεραπεία της
   ρινικής ανακλαστικής νεύρωσης.

  [Επεξεργασία] Το ασυνείδητο

   Κύριο άρθρο: Ασυνείδητο

   Αν και ο Φρόυντ δεν ανακάλυψε για πρώτη φορά το ασυνείδητο, συνέβαλε
   ουσιαστικά στην μελέτη του. Κατά την περίοδο του 19ου αιώνα η επικρατούσα
   πεποίθηση ήταν θετικιστικής κατεύθυνσης, υπήρχε δηλαδή η άποψη πως ο
   άνθρωπος μπορούσε να ελέγξει με τη λογική τη συμπεριφορά του και τη σχέση
   του με τον κόσμο. Ο Φρόυντ πρότεινε ουσιαστικά πως αυτή η θέση είναι μία
   αυταπάτη καθώς οι άνθρωποι δρουν συχνά για λόγους που δεν άπτονται των
   συνειδητών σκέψεων τους, καθώς το ασυνείδητο μπορεί να αποτελεί την πηγή
   των ανθρώπινων κινήτρων. Ο Φρόυντ προέκτεινε τη θεωρία του μελετώντας
   συστηματικά τα όνειρα, τα οποία αποκάλεσε και τον «βασιλικό δρόμο προς το
   ασυνείδητο», θεωρώντας τα ως το καλύτερο δείγμα πεδίου δράσης του
   ασυνειδήτου. Στην σπουδαιότερη -σύμφωνα με τον ίδιο- εργασία του Η
   Ερμηνεία των Ονείρων, ανέπτυξε τα επιχειρήματα του περί της ύπαρξης του
   ασυνειδήτου αλλά και περιέγραψε μια μεθοδολογία για την πρόσβαση του
   ατόμου σε αυτό, μέσω του προ-συνειδητού.

   Μία κρίσιμη για τη λειτουργία του ασυνειδήτου διαδικασία είναι η απώθηση.
   Σύμφωνα με τον Φρόυντ, οι άνθρωποι βιώνουν συχνά επίπονες σκέψεις ή μνήμες
   τις οποίες εφόσον δεν μπορούν να αντέξουν, έχουν τη δυνατότητα να τις
   απωθήσουν από το συνειδητό μέρος της λειτουργίας του εγκεφάλου στο
   ασυνείδητο. Ο Φρόυντ προσπάθησε να ταξινομήσει τα είδη των διαφορετικών
   συναισθημάτων ή σκέψεων που απωθούνται, ωστόσο κατέληξε πως διαφορετικοί
   ασθενείς του απωθούσαν διαφορετικές παρελθούσες εντυπώσεις. Επιπλέον
   παρατήρησε πως η ίδια η λειτουργία της απώθησης είναι μη συνειδητή.

  [Επεξεργασία] Το Εκείνο, το Εγώ και το Υπερεγώ

   Κύριο άρθρο: Το εκείνο, το εγώ και το υπερεγώ

   Ο Φρόυντ, στην προσπάθεια ερμηνείας της λειτουργίας του ασυνειδήτου,
   πρότεινε πως διακρίνεται από μία δομή, σύμφωνα με την οποία διαιρείται σε
   τρία μέρη: το Εκείνο (ή Id λατ.), το Εγώ και το Υπερεγώ. Το εκείνο
   αντιπροσωπεύει τα κίνητρα, τα ένστικτα και τις βιολογικές ανάγκες του
   ατόμου και κατά συνέπεια είναι έμφυτο, υπάρχει δηλαδή κατά τη γέννηση και
   δεν επηρεάζεται από την εμπειρία του ατόμου. Η έννοια του Εγώ αποτελεί το
   λογικό μέρος που αν και δεν είναι έμφυτο, αναπτύσσεται και καλλιεργείται
   με την επίδραση της συσσωρευμένης εμπειρίας. Το Υπερεγώ αντιπροσωπεύει
   όλες τις θετικές ηθικές και κοινωνικές αξίες του ατόμου, αποτελώντας κατά
   κάποιο τρόπο την ηθική συνείδηση. Ο Φρόυντ διατύπωσε περαιτέρω πως η
   αλληλοσυσχέτιση των τριών αυτών στοιχείων καθορίζουν την ψυχική κατάσταση
   του ατόμου, έτσι ώστε αν οι πιέσεις που εξασκούν το ένα πάνω στο άλλο
   είναι ετεροβαρείς, τότε δημιουργούνται συγκρούσεις ανάμεσα στο Εγώ και τις
   ενστικτώδεις ορμές ή τη συνείδηση, οι οποίες ωθούν το άτομο να καταφύγει
   σε συγκεκριμένους μηχανισμούς άμυνας.

  [Επεξεργασία] Αμυντικοί ψυχικοί μηχανισμοί

   ^Κύριο άρθρο: Αμυντικός μηχανισμός

   Οι αμυντικοί μηχανισμοί αποτελούν ασυνείδητους μηχανισμούς που τίθενται σε
   λειτουργία από το Εγώ όταν αποτυγχάνουν διάφορες συνειδητές προσπάθειες.
   Σύμφωνα με τον Φρόυντ, οι αμυντικοί μηχανισμοί είναι η μέθοδος με την
   οποία το Εγώ μπορεί να λύσει τις συγκρούσεις που υφίστανται με το υπερεγώ
   και το Εκείνο. Η χρήση των μηχανισμών αυτών από το άτομο είναι πολλές
   φορές χρήσιμη —εάν γίνεται συγκρατημένα— αλλά η κατάχρηση ή η
   επαναχρησιμοποίησή τους μπορεί να οδηγήσει σε ψυχολογικές διαταραχές όπως
   η κατάθλιψη.

[Επεξεργασία] Κριτική του έργου του

   Ήδη από την εποχή του, ο Φρόυντ δέχτηκε ισχυρή κριτική για το έργο του. Η
   κριτική αφορούσε τόσο τα συμπεράσματα των μελετών του όσο και την καθαυτή
   επιστημονική φύση των διαδικασιών ψυχικής ερμηνείας και θεραπείας.

   Για παράδειγμα, ο φιλόσοφος της επιστήμης Σερ Καρλ Πόπερ θεώρησε ότι οι
   θεωρίες ψυχολογίας στις οποίες βασίζονται οι ψυχοθεραπείες δεν θα
   μπορούσαν να θεωρηθούν επιστημονικές καθώς υπόκεινται σε υποκειμενικές
   ερμηνείες. Ακόμη και οι ισχυρισμοί περί κλινικής παρακολούθησης δεν
   μπορούν να θεωρηθούν αντικειμενικοί ή επιστημονικοί καθώς αποτελούν
   ερμηνείες βασισμένες σε θεωρίες οικίες σε εκείνον που την διεξάγει και
   έτσι βασίζονται στην επιβεβαίωση και όχι στην επαληθευσιμότητα. Επιπλέον,
   σύμφωνα με τον Πόπερ, οι ψυχολογικές θεωρίες που διαμορφώθηκαν από τον
   Φρόυντ, τον Άντλερ και άλλους «αν και παρουσιάζονται ως επιστήμες, έχουν
   στην πραγματικότητα περισσότερα κοινά με τους πρωτόγονους μύθους παρά με
   την επιστήμη· μοιάζουν περισσότερο με την αστρολογία παρά με την
   αστρονομία»^[9].

[Επεξεργασία] Παραπομπές

    1. ↑ Βλ. Jones, σελ. 87.
    2. ↑ Βλ. Ε. Φρόυντ, Λ. Φρόυντ και Ι. Γκούμπριχ-Σημίτη, σελ. 19.
    3. ↑ Πρόκειται για την Μπέρτα Πάπενχαϊμ (Bertha Pappenheim, 1859-1936),
       γνωστή επίσης για τη δράση της σε ζητήματα δικαιωμάτων των γυναικών.
       Αποτελεί ουσιαστικά την ασθενή που εφηύρε την «καθαρτική μέθοδο».
    4. ↑ Βλ. E. Jones, σελ. 296.
    5. ↑ Ο Fliess πίστευε πως υπήρχε μία σεξουαλική περιοδικότητα 28 ημερών
       για τις γυναίκες (αριθμός προερχόμενος από την έμμηνη ρύση) και 23
       ημερών για τους άνδρες. Αυτές οι περίοδοι, κατά τον Fliess, καθόριζαν
       στα στάδια της ανάπτυξης του ανθρώπου, έχοντας ισχύ όχι μόνο στον
       άνθρωπο αλλά σε ολόκληρο το ζωικό βασίλειο. Σήμερα, οι υποθέσεις του
       θεωρούνται εσφαλμένες.
    6. ↑ Βλ. Ε. Φρόυντ, Λ. Φρόυντ, Ι. Γκούμπριχ-Σημίτη, σελ. 25.
    7. ↑ ό.π., σελ. 33.
    8. ↑ Βλ. Jones, σελ. 663.
    9. ↑ Karl Popper, "Scientific Theory and Falsifiability" στο Perspectives
       in philosophy: A book of readings, Robert Nelson Beck (New York: Holt,
       Rinehart, Winston, 1975), σελ. 342-346.

[Επεξεργασία] Βιβλιογραφία

   David face.png Πύλη: Βιογραφίες

     • Ernest Jones, Σίγκμουντ Φρόυντ: Η ζωή και το έργο του, εκδ. Ίνδικτος,
       Αθήνα 2003.
     • Ερνστ Φρόυντ, Λούσυ Φρόυντ, Ίλζε Γκρούμπριχ-Σημίτη, Σίγκμουντ Φρόυντ:
       Η ζωή του σε εικόνες και κείμενα, Πανεπιστημιακές Εκδόσεις Κρήτης,
       Ηράκλειο 2006.
     • Σίγκμουντ Φρόυντ, Αυτοβιογραφία, εκδ. Επίκουρος, Αθήνα 1994
     • Peter Gay, Freud: A Life for Our Time (New York: W. W. Norton &
       Company, 1988)
     • Jerome Neu, The Cambridge Companion to Freud, Cambridge University
       Press, 1991.

  [Επεξεργασία] Κύρια συγγράμματα του Φρόυντ

     • Η ερμηνεία των ονείρων (Die Traumdeutung, 1900)
     • Η Ψυχοπαθολογία της Καθημερινής Ζωής (Zur Psychopathologie des
       Alltagslebens, 1901)
     • Τρεις μελέτες για τη θεωρία της σεξουαλικότητας, (Drei Abhandlungen
       zur Sexualtheorie, 1905)
     • Τοτέμ και Ταμπού (Totem und Tabu, 1913)
     • Για το Ναρκισσισμό (Zur Einführung des Narzißmus, 1914)
     • Πέρα από την αρχή της ηδονής, (Jenseits des Lustprinzips, 1920)
     • Το εγώ και το εκείνο (id) (Das Ich und das Es, 1923)
     • Το μέλλον μιας αυταπάτης (Die Zukunft einer Illusion, 1927)
     • Ο πολιτισμός πηγή δυστυχίας (Das Unbehagen in der Kultur, 1929)
     • Ο άνδρας Μωυσής και η μονοθεϊστική θρησκεία (Der Mann Moses und die
       monotheistische Religion, 1939)
     • Ιστορία της Ψυχανάλυσης (Abriß der Psychoanalyse, 1940

  [Επεξεργασία] Άλλα έργα

     • Σ. Φρόυντ, Γ. Μπρόιερ, Μελέτες για την υστερία, εκδ. Επίκουρος
     • Εισαγωγή στην Ψυχανάλυση, εκδ. Γκοβόστης, Αθήνα 2005. Διαλέξεις του
       Φρόυντ στο πανεπιστήμιο τις περιόδους 1915-16 και 1916-17.
     • Μαθήματα ψυχικής ανατομίας, εκδ. Ροές. Οι πέντε διαλέξεις του Φρόυντ
       στο Πανεπιστήμιο Κλαρκ.
     • Η τεχνική της ψυχανάλυσης, εκδ. Επίκουρος
     • Ο μικρός Χάνς: Ανάλυση της φοβίας ενός πεντάχρονου αγοριού, εκδ.
       Επίκουρος
     • Δοκίμια μεταψυχολογίας 1915, εκδ. Καστανιώτης
     • Μια παιδική ανάμνηση του Λεονάρντο ντα Βίντσι, εκδ. Ερατώ, Αθήνα 2006
     • Ψυχανάλυση και λογοτεχνία, εκδ. Επίκουρος
     • Ντόρα: η ανάλυση μιας υστερίας, εκδ. Επίκουρος. Περιγραφή ενός
       ιστορικού ασθενείας.
     • Γ. Βαμβαλή, Ξαναδιαβάζοντας τον Φρόυντ (Μια επανάληψη σε τριάντα απλά
       μαθήματα), εκδ. Επίκουρος

[Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το θέμα
   Sigmund Freud

     • Μουσείο Φρόυντ (Λονδίνο)
     • Μουσείο Φρόυντ (Βιέννη)
     • Αναμνηστική Έκθεση Φρόυντ, στην ιστοσελίδα της Βιβλιοθήκης του
       Κογκρέσου, των Η.Π.Α
     • Αρχείο Φρόυντ
     • Εγκυκλοπαίδεια Φιλοσοφίας: Σίγκμουντ Φρόυντ

      
   Αυτό είναι ένα αξιόλογο άρθρο. Περισσότερες πληροφορίες είναι διαθέσιμες
   ακολουθώντας αυτό τον σύνδεσμο.

   Ανακτήθηκε από
   "http://el.wikipedia.org/wiki/%CE%A3%CE%AF%CE%B3%CE%BA%CE%BC%CE%BF%CF%85%CE%BD%CF%84_%CE%A6%CF%81%CF%8C%CF%85%CE%BD%CF%84"
   Κατηγορίες: Αυστριακοί ψυχολόγοι | Αυστριακοί γιατροί | Ψυχίατροι |
   Φυσιολόγοι | Νευρολόγοι | Αυστριακοί συγγραφείς | Αυστριακοί φιλόσοφοι |
   Φιλόσοφοι του 19ου αιώνα | Φιλόσοφοι του 20ου αιώνα | Εβραίοι γιατροί |
   Εβραίοι συγγραφείς | Εβραίοι φιλόσοφοι | Γεννήσεις το 1856 | Θάνατοι το
   1939
   Κρυμμένη κατηγορία: Αξιόλογα άρθρα

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Afrikaans
     • Alemannisch
     • አማርኛ
     • Aragonés
     • العربية
     • ܐܪܡܝܐ
     • مصرى
     • Asturianu
     • Azərbaycanca
     • Boarisch
     • Žemaitėška
     • Беларуская
     • Беларуская (тарашкевіца)
     • Български
     • বাংলা
     • Brezhoneg
     • Bosanski
     • Català
     • Mìng-dĕ̤ng-ngṳ̄
     • Soranî / کوردی
     • Corsu
     • Česky
     • Cymraeg
     • Dansk
     • Deutsch
     • English
     • Esperanto
     • Español
     • Eesti
     • Euskara
     • Estremeñu
     • فارسی
     • Suomi
     • Français
     • Gaeilge
     • 贛語
     • Gàidhlig
     • Galego
     • Gaelg
     • עברית
     • हिन्दी
     • Fiji Hindi
     • Hrvatski
     • Kreyòl ayisyen
     • Magyar
     • Հայերեն
     • Interlingua
     • Bahasa Indonesia
     • Ido
     • Íslenska
     • Italiano
     • 日本語
     • Basa Jawa
     • ქართული
     • Taqbaylit
     • Қазақша
     • ಕನ್ನಡ
     • 한국어
     • Kurdî
     • Latina
     • Lëtzebuergesch
     • Líguru
     • Lietuvių
     • Latviešu
     • Македонски
     • മലയാളം
     • Монгол
     • मराठी
     • Bahasa Melayu
     • नेपाल भाषा
     • Nederlands
     • ‪Norsk (nynorsk)‬
     • ‪Norsk (bokmål)‬
     • Occitan
     • Kapampangan
     • Polski
     • Piemontèis
     • پنجابی
     • پښتو
     • Português
     • Runa Simi
     • Română
     • Русский
     • संस्कृत
     • Саха тыла
     • Sardu
     • Sicilianu
     • Scots
     • Srpskohrvatski / Српскохрватски
     • සිංහල
     • Simple English
     • Slovenčina
     • Slovenščina
     • Shqip
     • Српски / Srpski
     • Svenska
     • Kiswahili
     • Ślůnski
     • தமிழ்
     • తెలుగు
     • ไทย
     • Tagalog
     • Türkçe
     • Українська
     • اردو
     • O'zbek
     • Tiếng Việt
     • Winaray
     • 吴语
     • ייִדיש
     • Yorùbá
     • Vahcuengh
     • 中文
     • Bân-lâm-gú
     • 粵語

     • Τελευταία τροποποίηση 13:25, 12 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
