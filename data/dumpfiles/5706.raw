   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                            Κωνσταντίνος Χρηστομάνος

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Ο Κωνσταντίνος Χρηστομάνος (Αθήνα, 1867-1911) υπήρξε λογοτέχνης, καθηγητής
   Πανεπιστημίου, μεταφραστής και θεατρικός σκηνοθέτης, μεγάλος ανανεωτής του
   ελληνικού θεάτρου. Έχει τιμηθεί με τον τίτλο του Βαρώνου και Ιππότη του
   τάγματος του Αγίου Ιωσήφ.

   Πίνακας περιεχομένων

     • 1 Βιογραφικά στοιχεία

          • 1.1 Τα χρόνια της Βιέννης
          • 1.2 Η επιστροφή στην Αθήνα και η Νέα Σκηνή
          • 1.3 Τελευταία χρόνια

     • 2 Απήχηση
     • 3 Έργο

          • 3.1 Πεζογραφήματα
          • 3.2 Θέατρο
          • 3.3 Ποίηση
          • 3.4 Μελέτες

     • 4 Βιβλιογραφία
     • 5 Επιπλέον υλικό

[Επεξεργασία] Βιογραφικά στοιχεία

   Γιος του Αναστασίου Χρηστομάνου, καθηγητή της Χημείας (και αργότερα
   πρύτανη) του Πανεπιστημίου Αθηνών και της κόρης του αυλικού Βαυαρού
   γιατρού Λίντερμάγιερ, γεννήθηκε στην Αθήνα το 1867. Σε ηλικία τεσσάρων
   περίπου ετών είχε ένα σοβαρό ατύχημα από πτώση που τραυμάτισε τη
   σπονδυλική του στήλη -και τον ψυχισμό του- και του προκάλεσε κύφωση.

  [Επεξεργασία] Τα χρόνια της Βιέννης

   [IMG]
   [IMG]
   Πορτρέτο της Σίσυ του 1899 (της Gyula Benczúr)

   Ξεκίνησε σπουδές ιατρικής που όμως άφησε στη μέση (1887) για να στραφεί
   στη φιλολογία και τη φιλοσοφία. Έτσι βρέθηκε το 1888 στη Βιέννη όπου
   ολοκλήρωσε τις σπουδές του -το 1891 αναγορεύτηκε διδάκτωρ στο πανεπιστήμιο
   του Ίνσμπρουκ- και είχε την ευκαιρία να διευρύνει τα πνευματικά του
   ενδιαφέροντα. Εκεί τον Μάιο του 1891 ζητήθηκε αρχικά από τον αδελφό του
   και -κατόπιν της άρνησης του- από τον ίδιο τον Χρηστομάνο να διδάξει
   ελληνικά στην αυτοκράτειρα Ελισσάβετ, περισσότερο γνωστή και ως
   πριγκίπισσα Σίσσυ. Τα αποσπασματικά τρία χρόνια (1891-1893) που πέρασε
   κοντά της ο Χρηστομάνος ως δάσκαλος αλλά και συνοδός της (ακόμα και σε
   σύντομο ταξίδι στο αυτοκρατορικό ανάκτορο της Κέρκυρας), θα τον σημαδέψουν
   βαθιά και θα τον ωθήσουν να διαμορφώσει λατρεία στο πρόσωπο της Σίσσυ.

   Μετά από επίσκεψη στο Βατικανό (1892) και μελέτη του καθολικού δόγματος,
   ασπάσθηκε τον καθολικισμό και αποφάσισε να μονάσει για ένα διάστημα 5
   μηνών στο Μόντε Κασσίνο (Νοέμβριος 1892-Μάρτιος 1893). Επιστρέφει στη
   Βιέννη το 1895 όπου θα διοριστεί αρχικά λέκτορας και στη συνέχεια
   καθηγητής του Ινστιτούτου Ανατολικών Γλωσσών. Κατά την παραμονή του στη
   Βιέννη ο Χρηστομάνος είχε την ευκαιρία να συναναστραφεί με τους
   σημαντικότερους λογοτεχνικούς κύκλους (και ιδιαίτερα με την ομάδα του
   περιοδικού Wiener Rundschau) και να έρθει σε επαφή με τα κυρίαρχα
   καλλιτεχνικά ρεύματα της εποχής. Επηρεασμένος από τον συμβολισμό,
   συγγράφει το ποιητικό έργο Orphische Lieder (Ορφικά Τραγούδια) και το
   ονειρόδράμα Die graue Frau (Η σταχτιά γυναίκα).

   Το 1898 λίγο μετά τη δολοφονία της αυτοκράτειρας αποφάσισε να δημοσιεύσει
   ένα βιβλίο αφιερωμένο σ’ αυτήν, το «Tagebucher» («Φύλλα ημερολογίου») το
   οποίο όμως προκαλέσε την έντονη δυσαρέσκεια των Ανακτόρων που,
   χαρακτηρίζοντας τον ως ανεπιθύμητο, τον υποχρεώνουν να παραιτηθεί από το
   Πανεπιστήμιο και να επιστρέψει στην Ελλάδα. Πράγματι, το Νοέμβριο του 1901
   - και κατόπιν μικρής περιήγησης στη Γαλλία και στην Ιταλία- ο Χρηστομάνος
   επανέρχεται στην ελληνική πρωτεύουσα.

  [Επεξεργασία] Η επιστροφή στην Αθήνα και η Νέα Σκηνή

   Στην Αθήνα θα γίνει ιδρυτής του θιάσου Νέα Σκηνή και θα επηρεάσει βαθιά
   την εξέλιξη του νεοελληνικού θεάτρου, εισάγοντας για πρώτη φορά την έννοια
   του σκηνοθέτη (παράλληλα με τον Θωμά Οικονόμου του Βασιλικού Θεάτρου),
   ανανεώνοντας το ρεπερτόριο της εποχής και συνεισφέροντας σε πιο σύγχρονες
   τεχνικές υποκριτικής. Αναφέρεται μάλιστα ότι το πρακτικό της ίδρυσης της
   Νέας Σκηνής διαβάστηκε από τον ίδιο στο Θέατρο του Διονύσου την 27η
   Φεβρουαρίου του 1901 μπροστά σε επιφανείς λογοτέχνες -μεταξύ των οποίων
   διακρίνουμε τους Κωστή Παλαμά, Παύλο Νιρβάνα, και Γρηγόριο Ξενόπουλο- που
   το προσυπέγραψαν.

   Η Νέα σκηνή θα αποτελέσει εφαλτήριο για μία νέα γενιά ηθοποιών ( Μήτσος
   Μυράτ, Τηλέμαχος Λεπενιώτης, Άγγελος Χρυσσομάλλης, Θεώνη Δρακοπούλου
   -ακόμα και ο ποιητής Αγγελος Σικελιανός με την αδελφή του Ελένη
   Πασαγιάννη) με πρωταγωνίστρια την μεγάλη Κυβέλη, που θα αποτελέσει τη νέα
   μούσα του Χρηστομάνου. Το ρεπερτόριο του περιλαμβάνει ‘Ιψεν, Τολστόι,
   Τουργκένιεφ, Ανρί Μπεκ (τους οποίους μεταφράζει ο ίδιος) τους έλληνες
   Κορομηλά, Άννινο, Καμπύση, Ξενόπουλο κ.α. Επίσης μεταφράζει και
   παρουσιάζει για πρώτη φορά τους αρχαίους τραγικούς στη δημοτική (Άλκηστις,
   Αντιγόνη). Η Νέα Σκηνή, ενώ καλλιτεχνικά θα αποτελέσει σημείο αναφοράς του
   νεοελληνικού θεάτρου, θα καταστρέψει οικονομικά τον Χρηστομάνο και θα
   κλείσει το φθινόπωρο του 1905 .

  [Επεξεργασία] Τελευταία χρόνια

   Το 1908 μεταφράζει το «Tagebucher» στα ελληνικά ως «Το βιβλίο της
   αυτοκράτειρας Ελισσάβετ, σελίδες ημερολογίου» και αποστέλλει σε συνέχειες
   στην εφημερίδα «Πατρίς» το ρεαλιστικό ηθογράφημα της Αθηναϊκής κοινωνίας
   « Η κερένια κούκλα». Το 1909 εκδίδει το θεατρικό έργο «Τα τρία φιλιά»
   (Τραγική σονάτα σε τρία μέρη) το οποίο παρουσιάζεται χωρίς επιτυχία από το
   θίασο της Μαρίκας Κοτοπούλη. Πεθαίνει στην Αθήνα το 1911.

[Επεξεργασία] Απήχηση

   Ο βίος του Χρηστομάνου αντιμετωπίζεται συχνά σαν μία ακόμα δοξαστική
   λεπτομέρεια του μύθου της αυτοκράτειρας Ελισσάβετ και περιβάλλεται από το
   ρομαντικό παραμύθι όπου ο ευγενής και χτυπημένος από τη μοίρα καμπούρης
   ερωτεύεται παθιασμένα αλλά πλατωνικά την απρόσιτη βασίλισσά του.

   Στην πραγματικότητα ο Χρηστομάνος υπήρξε ο πρώτος Έλληνας που είχε
   ευρωπαϊκή εκδοτική επιτυχία (με το πολυμεταφρασμένο "Tagebucher") ενώ
   θεωρείται ο κατεξοχήν πρωτεργάτης του νεοελληνικού θεάτρου. Η προσπάθεια
   που έκανε με τη Νέα Σκηνή μνημονεύεται μέχρι τις μέρες μας ως η
   εκσυγχρονιστική στροφή του θεάτρου μας και η βάση της θεατρικής παιδείας
   του τόπου. Η γενικότερη συνεισφορά του στο ελληνικό θέατρο παραμένει
   ανεκτίμητη.

   Το μυθιστόρημα του "Κερένια κούκλα", θα γίνει θεατρικό έργο από τον
   Παντελή Χόρν, ταινία από τον Μιχ. Γλητσό (η πρώτη μεταφορά ελληνικού
   λογοτεχνικού έργου στον κινηματογράφο με πρωταγωνίστρια την Βιργινία
   Διαμάντη, το 1916) και αργότερα σειρά στην ελληνική τηλεόραση.

   Η προσωπικότητα του Χρηστομάνου και το έργο του συνεχίζουν να προκαλούν
   ακόμα και σήμερα το ενδιαφέρον λογοτεχνών και ανθρώπων του θεάτρου.

[Επεξεργασία] Έργο

  [Επεξεργασία] Πεζογραφήματα

     • Το βιβλίο της Αυτοκράτειρας Ελισσάβετ. Αθήνα, 1908.
     • Η Κερένια κούκλα· Αθηναϊκό μυθιστόρημα. Αθήνα, Φέξης, 1911.

  [Επεξεργασία] Θέατρο

     • Die graue Frau. Βιέννη, 1898.
     • Τα τρία φιλιά· Τραγική σονάτα σε τρία μέρη. Αθήνα, εκδ.Πανός, 1909.
     • Η Σταχτυά γυναίκα. Αθήνα, χ.χ.
     • Ο κοντορεβυθούλης. Αθήνα, 1909.

  [Επεξεργασία] Ποίηση

     • Orphische Lieder. Βιέννη, 1899.

  [Επεξεργασία] Μελέτες

     • Γενεαλογικά μελετήματα Α΄ · Το γένος Λίμποβα. Αθήνα, 1897.

[Επεξεργασία] Βιβλιογραφία

     • Ο Κωνσταντίνος Χρηστομάνος και η εποχή του, 130 χρόνια από τη γέννησή
       του, Αθήνα, 'Ιδρυμα Γουλανδρή/Χορν-Αιωρία, 1999, ISBN 960-7079-71-Χ
     • Ο Κωνσταντίνος Χρηστομάνος ως δραματογράφος, του Βάλτερ Πούχνερ,
       εκδόσεις Καστανιώτη,1998, ISBN 960-03-1956-1
     • Ο θείος Κώστας, Η ζωή και το έργο του Κ.Χρηστομάνου, της Μυρτώς
       Νίλσεν-Γεωργίου, εκδόσεις Καστανιώτη

[Επεξεργασία] Επιπλέον υλικό

     • "Κωνσταντίνος Χρηστομάνος: Έβαλε το ελληνικό θέατρο στον 20ό αιώνα",
       του Δ.Σπάθη,τα Νέα, 3/11/99
     • Πληροφορίες από το ΕΚΕΒΙ
     • "100 χρόνια μεταφραστικού έπους" του Κ. Γεωργουσόπουλου, τα
       Νέα,10/3/01
     • "Δύο εστέτ", κριτική του Κ. Γεωργουσόπουλου για παράσταση της Κερένιας
       κούκλας, τα Νέα,9/6/97
     • "Η αυλαία πέφτει" του Ανδρέα Στάικου, Αθήνα, Άγρα, 1999, ISBN
       960-325-293-Χ (Θεατρικό έργο με ήρωες τον Χρηστομάνο και την
       αυτοκράτειρα Ελισσάβετ)
     • Σειρά ντοκιμαντέρ «Εποχές και συγγραφείς» -αφιέρωμα στον Κωνσταντίνο
       Χρηστομάνο (προβλήθηκε στις 15/3/02 από τη ΝΕΤ)

   Commons logo
   Τα Κοινά έχουν πολυμέσα σχετικά με το θέμα
   Κωνσταντίνος Χρηστομάνος
   Ανακτήθηκε από
   "http://el.wikipedia.org/wiki/%CE%9A%CF%89%CE%BD%CF%83%CF%84%CE%B1%CE%BD%CF%84%CE%AF%CE%BD%CE%BF%CF%82_%CE%A7%CF%81%CE%B7%CF%83%CF%84%CE%BF%CE%BC%CE%AC%CE%BD%CE%BF%CF%82"
   Κατηγορίες: Έλληνες λογοτέχνες | Έλληνες σκηνοθέτες θεάτρου | Έλληνες
   θεατρικοί συγγραφείς | Γεννήσεις το 1867 | Θάνατοι το 1911

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Magyar

     • Τελευταία τροποποίηση 13:56, 3 Αυγούστου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
