   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                  Άπαρση

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Η Άπαρση (καθαρεύουσα: άπαρσις) (weighing)
   είναι επίσημος ναυτικός όρος, το κοινώς
   λεγόμενο σαλπάρισμα, που κυριολεκτικά
   σημαίνει ανέλκυση άγκυρας για πλου. Η
   χαρακτηριστική διαφορά του όρου
   απόπλους με την άπαρση είναι ότι ο μεν
   πρώτος αναφέρεται γενικά στην αναχώρηση
   του πλοίου, ενώ ο δεύτερος αναφέρεται
   στο σύνολο των επιμέρους εργασιών και
   χειρισμών που πρέπει να γίνουν ώστε το
   ορμισμένο (κοινώς "ρεμιτζαρισμένο") ή το
   ευρισκόμενο "επ΄ αγκύρα" (κοινώς "αρόδου")
   πλοίο ν΄ αναχωρήσει με ασφάλεια.

   Επιμέρους εργασίες και χειρισμοί που
   ανάγονται στην άπαρση είναι: η διακοπή
   δικτύων (ρεύματος, νερού κ.λπ.) με ξηρά, η
   εισολκή της σκάλας ανόδου στο πλοίο, η
   δοκιμή μηχανής "πρόσω ηρέμα" (ή πρόσω
   αργά), και "ανάποδα ηρέμα" (ή ανάποδα
   αργά), η δοκιμή καλής λειτουργίας
   πηδαλίου, η δοκιμή καλής λειτουργίας
   βαρούλκου αγκύρας και προετοιμασία
   ανέλκυσης αυτής, το κλείσιμο των
   παραφωτίδων (φινιστρινιών), η
   προετοιμασία επέκτασης των ιστίων
   (πανιών), αν πρόκειται για ιστιοφόρο, η
   προετοιμασία για αφή (άναμμα) "πλοϊκών
   φώτων", αν πρόκειται για νύκτα, η αφή
   ηλεκτρονικών οργάνων (ραντάρ,
   βυθομέτρου, κ.λπ.), η λύση και εισολκή των
   κάβων πλαγιοδέτησης, διατηρώντας μόνο
   τους αναγκαίους δύο ή τρεις κάβους, κ.ά.
   Όταν όλες οι παραπάνω εργασίες
   πραγματοποιηθούν τότε ακολουθεί το
   ναυτικό κέλευσμα: Εις τάξιν απάρσεως
   όπου τόσο οι αξιωματικοί και
   υπαξιωματικοί όσο και οι ναύτες
   μεταβαίνουν τάχιστα στα οριζόμενα κατά
   ειδικότητα σημεία του πλοίου. Τότε
   αρχίζει και η ανέλκυση της άγκυρας με
   απόπλυση της καδένας αν ο βυθός ήταν
   λασπώδης και η "εξ απολαβής" (χέρι παρά
   χέρι) "παρέωση" μάζεμα των τελευταίων
   κάβων πρόσδεσης του πλοίου, με πρώτο τον
   πρυμνήσιο (πρυμάτσας), μέχρι να έλθει η
   άγκυρα "παρακάθετον" (κοινώς απίκο), όπου
   και ολοκληρώνεται η λύση και το μάζεμα
   των κάβων.
   Αμέσως ενημερώνεται η μηχανή
   (Αξιωματικός του Μηχανοστασίου) με τον
   τηλέγραφο σε θέση "Σταντ Μπάι" (Stand By)
   δηλαδή "έτοιμος". Μόλις γίνει η ανάσπαση
   της άγκυρας από τον βυθό αμέσως γίνεται
   αφή των πλοϊκών φώτων ή αφαιρείται το
   σήμα αγκυροβολίας (αν είναι μέρα) και
   ακολουθεί η επέκταση των πανιών (στα
   ιστιοφόρα). Ακολούθως δίνεται η εντολή
   "πρόσω ηρέμα", "πρόσω αργά" κ.λπ. μέχρι ν΄
   αποβιβαστεί και ο πλοηγός, αν
   προηγουμένως είχε επιβιβαστεί, όπου και
   τελευταία διευθετούνται οι κάβοι και η
   άγκυρα ή οι άγκυρες, στερεούμενες αυτές
   στις θέσεις τους, ανάλογα με τον τύπο
   τους.

  [Επεξεργασία] Σήμα άπαρσης

   Το σήμα άπαρσης στα μεν εμπορικά πλοία
   είναι ειδικό σήμα (σημαία) που όταν
   υποστέλλεται σημαίνει πως έχει
   ξεκινήσει η άπαρση, δηλαδή έχει
   αφαιρεθεί η κλίμακα (σκάλα) και η
   από-επιβίβαση είναι πλέον αδύνατη.
   Επειδή όμως κανένας δεν παρατηρούσε τη
   σημαία αυτή από μόνη της καταργήθηκε και
   αντ΄ αυτής σήμερα, έχει υιοθετηθεί και
   επίσημα, η ενημέρωση των επιβατών και
   των επισκεπτών να γίνεται δια
   μικρο-μεγαφωνικής εγκατάστασης.
   Στα δε πολεμικά πλοία το σήμα άπαρσης
   μπορεί να είναι σήμα διοίκησης προς
   μεμονωμένα πολεμικά πλοία ή να είναι
   σήμα ναυάρχου που να έχει αποδέκτες
   δύναμη πολεμικών πλοίων όπου και
   καθορίζεται ο τρόπος άπαρσης, π.χ. κατά
   διαδοχική σειρά υφιστάμενου σχεδίου, ή
   κατ΄ αρχαιότητα των κυβερνητών ή άλλως
   αθρόα άπαρση. Επίσης αυτό το σήμα
   άπαρσης μπορεί να είναι είτε γενικό προς
   όλα τα πλοία, είτε προς κάθε μία μονάδα
   (πλοίο) χωριστά.

[Επεξεργασία] Πολυμέσα

     * Παράγγελμα «προετοιμασίας απάρσεως»
       από την επίσημη ιστοσελίδα του
       Ελληνικού Πολεμικού Ναυτικού
     * Παράγγελμα «παρά τας θέσεις απάρσεως»
       από την επίσημη ιστοσελίδα του
       Ελληνικού Πολεμικού Ναυτικού
     * Παράγγελμα «εις τάξιν απάρσεως» από
       την επίσημη ιστοσελίδα του Ελληνικού
       Πολεμικού Ναυτικού
     * Παράγγελμα «διάλυσης απάρσεως» από
       την επίσημη ιστοσελίδα του Ελληνικού
       Πολεμικού Ναυτικού

   Ανακτήθηκε από
   "http://el.wikipedia.org/wiki/%CE%86%CF%80%CE%B1%CF%81%CF%83%CE%B7"
   Κατηγορίες: Ναυτιλία | Ναυσιπλοΐα |
   Ναυτική τέχνη | Πλοίο

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

     * Τελευταία τροποποίηση 10:33, 16 Νοεμβρίου
       2008.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
