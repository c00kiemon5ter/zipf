   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                     Σέρβια

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 40°10′60″N 22°00′00″E﻿ / ﻿40.1833, 22

                       GreeceFlag of Greek Macedonia.png
                                     Σέρβια
   Aliakmonas bridge.jpg
   Η θέα της γέφυρας του Αλιάκμονα. Στο βάθος φαίνεται η κωμόπολη των
   Σερβίων.
                                     Χάρτης
                             Η θέση της στην Ελλάδα
   Σέρβια (Ελλάδα)
                                     Σέρβια
   Σέρβια
                                  Πληροφορίες
   Χώρα:                            Ελλάς Coat of arms of Greece.svg
   Γεωγρ. διαμέρισμα:               Μακεδονία
   Περιφέρεια:                      Δυτική Μακεδονία
   Νομός:                           Κοζάνης
   Δήμος :                          Σερβίων
   Πληθυσμός:                       3.290 (2001^[1])
   Υψόμετρο (Μέσο):                 430 μ.
   Ταχυδρομικός κώδικας:            505 00
   Tηλεφωνικός κώδικας:             24640
   Πινακίδες αυτοκινήτων :          ΚΖ
   Τ.Α.Κ. (LAU):                    GR-581411 01^[1]
   Δικτυακός τόπος:                 dimos-servion.gr

   Τα Σέρβια είναι μια από τις σημαντικότερες πόλεις του Νομού Κοζάνης.
   Βρίσκονται μεταξύ των βορειοδυτικών απολήξεων των Πιερίων ορέων και του
   ποταμού Αλιάκμονα, 26 χλμ. νοτιοανατολικά της Κοζάνης, 47 χλμ. από την
   Ελασσόνα και 15 χλμ. από τα στενά του Σαρανταπόρου. Επίσης βρίσκονται 150
   χλμ. Νοτιοδυτικά-δυτικά της Θεσσαλονίκης και 100 χλμ. Βόρειο-βόρειο δυτικά
   της Λάρισας.

   Από τα Σέρβια ή οδική διαδρομή, μέσω Π. Καστανιάς ή Πλατανορρεύματος και
   Πιερίων, προς την Κατερίνη είναι 65 χλμ. Είναι η πλέον σύντομη και προσιτή
   διαδρομή από το Ν. Κοζάνης προς την Κατερίνη κατά την οποία ο ταξιδιώτης
   συναντάει όμορφα τοπία και φυσικές ομορφιές.

   Πίνακας περιεχομένων

     • 1 Δήμος Σερβίων
     • 2 Ιστορία - Ονομασία

          • 2.1 Αρχαιολογική έρευνα
          • 2.2 Σημαντικά γεγονότα στη διάρκεια των αιώνων
          • 2.3 Αναφορές για τα Σέρβια μέσα απο Μεσαιωνικά κείμενα

     • 3 Βυζαντινή πόλη-Κάστρο
     • 4 Βυζαντινές εκκλησίες

          • 4.1 Βυζαντινή Βασιλική Εκκλησία
          • 4.2 Ναός των Αγ. Θεοδώρων
          • 4.3 Ναός Αγ. Ιωάννου του Προδρόμου
          • 4.4 Ναός Αγ. Αναργύρων
          • 4.5 Ασκηταριό του Αγίου Θεοδώρου
          • 4.6 Άγνωστες Βυζαντινές εκκλησίες

     • 5 Προσωπικότητες
     • 6 Παραπομπές
     • 7 Εξωτερικές Συνδέσεις

[Επεξεργασία] Δήμος Σερβίων

   [1] Μετά την εφαρμογή του Νόμου "Καποδίστρια" από 1 Ιανουαρίου 1999, ο
   Δήμος Σερβίων έγινε διευρυμένος και συμπεριλαμβάνει πλέον τα περισσότερα
   Δημοτικά Διαμερίσματα που βρίσκονται περιμετρικά (βόρεια και νότια) της
   τεχνητής λίμνης της ΔΕΗ.

   Χωροταξικά η μεγαλύτερη έκταση της τεχνητής λίμνης (περίπου 70%) βρίσκεται
   πλέον στην επικράτεια του Δήμου Σερβίων. Σωστά οι φορείς και οι κάτοικοι
   του Δήμου την αποκαλούν "Τεχνητή λίμνη Σερβίων".

   Η "Τεχνητή λίμνη Σερβίων" δημιουργήθηκε μετά το 1973 όταν γέμισε η λεκάνη
   του ποταμού Αλιάκμονα μετά την κατασκευή του φράγματος "Πολυφύτου", που
   βρίσκεται στα όρια των Ιμέρων (δημ. διαμέρισμα Σερβίων) και του Δήμου
   Βελβεντού. Το υδροηλεκτρικό εργοστάσιο της ΔΕΗ (τρεις μονάδες των 125 ΜW)
   βρίσκεται κοντά στον εγκαταλειμμένο οικισμό του Πολύφυτου του Δήμου
   Βελβεντού.

   Ο πληθυσμός του διευρυμένου Δήμου Σερβίων κατά την απογραφή 2001 ήταν
   10.001 άτομα. Ο Δήμος Σερβίων είναι τρίτος σε πληθυσμό και πρώτος σε
   έκταση στο Νομό Κοζάνης.

   Ως προς την εκπαίδευση, ο Δήμος Σερβίων έχει δύο κρατικούς παιδικούς
   σταθμούς, οκτώ νηπιαγωγεία, έξι δημοτικά σχολεία, ένα γυμνάσιο, ένα ενιαίο
   λύκειο και ένα επαγγελματικό λύκειο.

[Επεξεργασία] Ιστορία - Ονομασία

   Η ονομασία των Σερβίων προήλθε από το λατινικό ρήμα Servo που σημαίνει
   φυλάττω, παρατηρώ και ουσιαστικά ανταποκρίνεται στην πραγματικότητα, αφού
   για αιώνες -και κυρίως επί Βυζαντινής Αυτοκρατορίας - λόγω της θέσης του,
   ήταν ένα απόρθητο φρούριο που έλεγχε τις μοναδικές διόδους μεταξύ
   Μακεδονίας και Θεσσαλίας στην περιοχή. Η πρώτη ονομασία των Σερβίων ήταν
   "Φυλακαί" επί Μακεδόνων και μέχρι τις αρχές του 2ου μ.Χ. αιώνα. Όταν όμως
   της πόλη των "Φυλακών" κατέλαβαν οι Ρωμαίοι, την ονόμασαν στη δική τους
   γλώσσα Servia (= Φυλακτήρια, Παρατηρητήρια) από το λατινικό ρήμα (Servo =
   Φυλάττω, Παρατηρώ). Ο Ρωμαίος συγγραφέας Πλίνιος (23-79 μ.Χ.) μνημονεύει
   τους κατοίκους των Φυλακών αποκαλώντας τους Φυλακήσιους. Το όνομα αυτό
   υπάρχει και σε επιγραφή που βρέθηκε στη Βέροια, η οποία έχει ως εξής:
   "Παρμενίων Γλαυκία Φυλακήσιος νικητής εν δολίχω." Και το πρώτο όνομα
   ("Φυλακαί") και το δεύτερο ("Σέρβια"), επί Μακεδόνων και Ρωμαίων
   αντίστοιχα είναι στον πληθυντικό και αυτό γιατί συμπεριέχει και τις δυο
   διόδους , των Σερβίων και των στενών "Πόρτες". Τα Σέρβια βρίσκονται εκεί
   που συναντιούνται το Τιτάριο όρος με τα Καμβούνια.

   Η καθεαυτού πόλη ιδρύθηκε από τον Αυτοκράτορα του Βυζαντίου Ηράκλειο περί
   τα μέσα του 7ου αιώνα προκειμένου να εποικισθεί από Σέρβους που εκείνη την
   εποχή είχαν κατέβει από τις περιοχές του Δούναβη και του Σαύου. Μετά την
   αποχώρηση των Σέρβων η πόλη παρέμεινε ως βυζαντινό φρούριο. Τον 10ο αιώνα
   κατελήφθηκαν από τους Βουλγάρους αλλά γρήγορα όμως ανακαταλήφθηκε από τον
   Βασίλειο τον Βουλγαροκτόνο ο οποίος και γκρέμισε το φρούριο και τα τείχη
   τα οποία όμως ανοικοδομήθηκαν το 1257 μετά τη μάχη της Πελαγονίας. Μερικά
   τμήματα εκείνου του τείχου είναι το λεγόμενο "Κάστρο της Ωριάς" που
   σώζεται μέχρι σήμερα. Τον 13ο αιώνα τα Σέρβια αποτελούσε το όριο μεταξύ
   της Μεγαλοβλαχίας όπως λεγόταν τότε η Θεσσαλία και του Βασιλείου
   Θεσσαλονίκης των Φράγκων. Τον επόμενο αιώνα κατακτήθηκαν από τους Σέρβους
   του Κράλη και τον αμέσως επόμενο, 15ο αιώνα καταλήφθηκαν από τους Τούρκους
   της Οθωμανικής Αυτοκρατορίας. Οι κάτοικοι των Σερβίων συμμετείχαν στην
   επανάσταση του 1821. Σπουδαίος αγωνιστής της επανάστασης του 1821 ήταν ο
   Ζησης Σωτηρίου^[2]. Σπουδαία ήταν η συνεισφορά των Σερβιωτών και στο
   Μακεδονικό Αγώνα, ο οποίος οδήγησε τελικά στην απελευθέρωση της κώμης στις
   10 Οκτωβρίου του 1912 από τον Ελληνικό στρατό μετά τη νικηφόρα μάχη του
   Σαραντάπορου.

  [Επεξεργασία] Αρχαιολογική έρευνα

   H περιοχή γύρω από τα Σέρβια φαίνεται να κατοικήθηκαν από τα Προϊστορικά
   χρόνια από τα οποία και σώζονται τάφοι, αγγεία, νεολιθικά εργαλεία. Το
   1909 ο Wace ανακάλυψε τον προϊστορικό οικισμό των Σερβίων. Αργότερα έγιναν
   και άλλες ανασκαφές: το 1930 από τον Heurtley και την περίοδο 1971-73 από
   τις C.Ridley και κ. Ρωμιοπούλου που έφεραν στο φως σημαντικότατα ευρήματα.
   Έτσι τα Σέρβια πέρασαν στη διεθνή βιβλιογραφία ως μεμονωμένη Θεσσαλική
   αποικία.

   Η κα Χονδρογιάννη-Μετόκη αναφέρει ότι από το 1985 και μετά η έρευνα έφερε
   στο φως ένα μεγάλο αριθμό προϊστορικών θέσεων καθώς και λείψανα κατοίκησης
   ιστορικών χρόνων, που υποχρέωναν τους αρχαιολόγους να δούνε την περιοχή ως
   μία ενιαία ανεξάρτητη πλέον ενότητα. Οι θέσεις που έχουν εντοπισθεί
   καλύπτονται κατά το μεγαλύτερο χρονικό διάστημα από τα νερά της Λίμνης
   Σερβίων και έρχονται στο φως μόνο με την μείωση της στάθμης του νερού,
   περιορίζοντας έτσι στο ελάχιστο τα περιθώρια της έρευνας. Κεραμική, γραπτή
   και μονόχρωμη, αλλά και πολλές άλλες κατηγορίες, λίθινα εργαλεία
   κατασκευασμένα με κρούση ή τριβή.

  [Επεξεργασία] Σημαντικά γεγονότα στη διάρκεια των αιώνων

     • 480 π.Χ.: Ο Ξέρξης επιχείρησε να περάσει τη δίοδο των Σερβίων χωρίς να
       κατορθώσει, λόγω καλής οχύρωσης.
     • 335 π.Χ.: Ο Μέγας Αλέξανδρος χρησιμοποίησε τη διάβαση των Σερβίων
       πορευόμενος από την Αχρίδα για τη Θήβα.
     • 160 π.Χ.: Οι Ρωμαίοι στρατηγοί Μάρκος Αυρήλιος και Παύλος Αιμίλιος
       περνούν από τα Σέρβια.
     • 5-64: Περνά και διδάσκει στα Σέρβια ο Απόστολος Παύλος.
     • 460: Ο αρχηγός της στρατιάς των Γότθων Θευδέμιρος περνά από τα Σέρβια
       καθώς βάδιζε από τη Λάρισα για τη Θεσ/νίκη.

   [479]]: Ο αρχηγός των Οστρογότθων Θευδέριχος ο Νεώτερος περνά από τα
   Σέρβια.

     • 560-630: Κτίστηκε το Φρούριο των Σερβίων, στα χρόνια του Ιουστινιανού
       ή του Ηρακλείου.
     • Τον 7ο αιώνα ο Πορφυρογέννητος αναφέρει την ίδρυση των Σερβίων σε
       οχυρωμένη πόλη εξαιτίας σλαβικών επιδρομών.
     • Τον 8ο αιώνα φαίνεται και η ύπαρξη Επισκοπής Σερβίων που μεταφέρθηκε
       στα Σέρβια από την Καισαρεία.
     • Το 10ο αιώνα ξεκινά η ιστορία των Σερβίων με γραπτά στοιχεία, καθώς
       συνδέεται στενά με το Βυζαντινό Κράτος.
     • Μεταξύ 978 και 986 τα Σέρβια καταλαμβάνονται από τους Βούλγαρους με
       αρχηγό τον Σαμουήλ, ο οποίος εγκαθιστά σ' αυτά Φρούραρχο τον
       Νικολιτζά.
     • 1001: Ο Βασίλειος Β΄ Βουλγαροκτόνος καταλαμβάνει μετά από πολιορκία τα
       Σέρβια.
     • 1018: Ο Νικηφόρος Ξιφίας καταστρέφει τα τείχη των Σερβίων.
     • 1204: Τα Σέρβια καταλαμβάνονται από τους Φράγκους της Δ΄ Σταυροφορίας.
     • 1216: Τα Σέρβια περιέρχονται στην κατοχή του Δεσπότη της Ηπείρου
       Θεοδώρου Δούκα.
     • 1237: Ο Μιχαήλ Β΄ Δούκας ανηψιός του Δεσπότη της Ηπείρου Θεοδώρου,
       νυμφεύεται την Θεοδώρα, κόρη του στρατιωτικού διοικητή Ιωάννη
       Πετραλίφα (κατοπινή Αγία Θεοδώρα της Άρτας), στο Βυζαντινό Κάστρο των
       Σερβίων.
     • 1257: Η Σερβιώτισσα Θεοδώρα, σύζυγος του Μιχαήλ Β΄ Δούκα, μετά από
       διαπραγματεύσεις με τον βασιλέα της Νίκαιας Θεόδωρο Β΄ Λάσκαρη για τον
       γάμο της θυγατέρας του Μαρίας με τον γιό της Νικηφόρο Δούκα,
       αναγκάζεται να υποσχεθεί την παραχώρηση των Σερβίων.
     • 1341: Ο Κράλης των Σέρβων Στέφανος Δουσάν καταλαμβάνει τα Σέρβια.
     • 1350: Ο Βασιλεύς Ιωάννης Καντακουζηνός πολιορκεί τα Σέρβια χωρίς
       αποτελέσματα.
     • 1393: Τα Σέρβια καταλαμβάνονται από τα στρατεύματα του Σουλτάνου
       Βαγιαζήτ Α΄.
     • 1430: Ερημώνεται η Βυζαντινή πόλη των Σερβίων και μεταφέρεται στη
       σημερινή της θέση.
     • 1745: Μεταφέρεται η έδρα της επισκοπής από τα Σέρβια στην Κοζάνη, με
       διαταγή του Πατριάρχη.
     • 1882: Ιδρύεται στα Σέρβια από τους Τούρκους αυτόνομο Σαντζάκιο
       (περιφέρεια) στο οποίο υπαγόταν οι Καζάδες (Νομαρχίες) Ελασσόνας,
       Σερβίων, Κοζάνης, Καϊλαρίων (Πτολεμαΐδος), Ανασελίτσης (Σιάτιστας),
       Γρεβενών, Κατερίνης, και Δεσκάτης.
     • 1882: Ιδρύεται από την Ελλάδα προξενείο με έδρα τα Σέρβια και
       αναβαθμίζεται η επισκοπή Σερβίων και Κοζάνης, σε Μητρόπολη.
     • 1912: Ο Ελληνικός στρατός στις 10 Οκτωβρίου μετά την νικηφόρα μάχη στα
       στενά "πόρτες" απελευθερώνει τα Σέρβια. Την ίδια μέρα οι Τούρκοι
       σκοτώνουν στις φυλακές των Σερβίων 117 ιερείς, δασκάλους και
       πρόκριτους από την περιοχή Σερβίων.
     • 1915: Από 1η Ιανουαρίου μεταφέρεται η έδρα της Νομαρχίας από τα Σέρβια
       στην Κοζάνη.
     • 19-12-1918: Τα Σέρβια και τα 25 χωριά υπάγονται πλέον στην επαρχία
       Κοζάνης.
     • 1919-23: Με την ανταλλαγή των πληθυσμών, φεύγουν οι Τούρκοι και
       έρχονται 250 οικογένειες προσφύγων.
     • 1941: Στις 13 Απριλίου οι Γερμανοί βομβαρδίζουν τα Σέρβια.
     • 1941: Στις 15 Απριλίου οι Γερμανοί καταλαμβάνουν τα Σέρβια και
       εγκαθιστούν μόνιμη φρουρά.
     • 1943: Τον Φεβρουάριο οι Γερμανοί εγκαταλείπουν τα Σέρβια.
     • 1943: Αρχές Μαρτίου, μετά την αποχώρηση των Γερμανών δυνάμεις της
       "Εθνικής Αντίστασης" πυρπολούν τη μεγάλη Γέφυρα του Αλιάκμονα. Αυτό
       είχε ως συνέπεια τον εγκλωβισμό στο χώρο της ιταλικής φάλαγγας που
       όδευε προς Σιάτιστα.
     • 1943: Στις 6 Μαρτίου φθάνοντας οι Ιταλοί στα Σέρβια αρχικά καίνε τις
       παρά την οδό οικίες . Βρίσκοντας στη συνέχεια καταστραμμένη τη γέφυρα
       αναγκάζονται να στρατοπεδεύσουν οπότε και προέβησαν επί διήμερο στην
       ολοκληρωτική πυρπόληση της πόλης μη χαριζόμενοι ακόμα και των τριών
       εκκλησιών. Από εκείνη τη διήμερη καταστροφή τίποτε δεν έμεινε όρθιο
       εκτός από το καμπαναριό του ναού της Αγίας Κυριακής. Αλλά και καμία
       δύναμη της Εθνικής Αντίστασης δεν επέστρεψε^[εκκρεμεί παραπομπή] να
       υπερασπιστεί τη περιοχή που εξ αιτίας της^[εκκρεμεί παραπομπή]
       μετατράπηκε ολοκληρωτικά σε νεκρή ζώνη.
     • 1974: Υπαγωγή στα Σέρβια του χωριού Λάβα.
     • 1-1-1995: Υπαγωγή στα Σέρβια του χωριού Καστανιά (Συνένωση της
       Κοινότητας Καστανιάς με τον Δήμο Σερβίων).
     • 1-1-1999: Τα Σέρβια καθίστανται έδρα του νέου διευρυμένου Δήμου
       Σερβίων όπου και υπάχθηκαν τα χωριά, Πλατανόρρευμα, Καστανιά, Λάβα,
       Κρανίδια, Αυλές, Γούλες, Τριγωνικό, Μεταξά, Πολύραχο, Προσήλιο,
       Νεράιδα, Ίμερα, Λεύκαρα, Ροδίτης, Μεσσιανή, και Βαθύλακκος.

  [Επεξεργασία] Αναφορές για τα Σέρβια μέσα απο Μεσαιωνικά κείμενα

   Στα Σέρβια αναφέρεται μεγάλος αριθμός μεσαιωνικών κειμένων καθώς ήταν
   ακμαία Βυζαντινή πόλη. Ανάμεσα τους κείμενο του Κωνσταντίνου του
   Πορφυρογένητου στα μέσα του 10ου αιώνα, Αναφορές του Αυτοκράτορα Ιωάννη
   Καντακουζηνό κ.α. Επίσης αναφέρονται και στο χρονικό του Μορέως ^[3]^[4]

[Επεξεργασία] Βυζαντινή πόλη-Κάστρο

   Η Βυζαντινή πόλη των Σερβίων είχε την Ακρόπολη, την Άνω Πόλη και την Κάτω
   Πόλη[2][3]. Υπήρχαν δηλαδή τρία τείχη άμυνας για τους επιδρομείς, τα οποία
   προφύλασσαν ταυτόχρονα το στρατιωτικό διοικητή που ζούσε στην Ακρόπολη,
   τόσο από τους εξωτερικούς, όσο και από τους εσωτερικούς εχθρούς. Στην κάτω
   πόλη ζούσαν οι αγρότες και οι εργάτες, στην άνω πόλη διέμενε η μεσαία τάξη
   και στην Ακρόπολη ο Στρατιωτικός διοικητής, όπως αναφέρει ο Ιωάννης
   Καντακουζηνός: «Το δε τρίτον, άκρα ον, το άρχοντι ανείται».

   Το Κάστρο των Σερβίων κτίστηκε μεταξύ (560-650 μ.Χ.), δηλαδή στα χρόνια
   του Ιουστινιανού ή του Ηρακλείου.

   Η Ακρόπολη κάλυπτε 2,5 στρέμματα και σήμερα σώζονται -με μεγάλες φθορές-
   οι Πύργοι, που ξεπερνούσαν τα 20 μέτρα ύψος, μεγάλα τμήματα από τα τείχη
   και ίχνη κτισμάτων.

   Η Άνω Πόλη κάλυπτε 20 στρέμματα. Σώζονται οι βάσεις πολλών κατοικιών και
   τα τείχη που την περιέβαλλαν, που είχαν σχήμα πολυγωνικό, με πύργους
   στρογγυλούς και ορθογώνιους που ακολουθούσαν την κλίση του λόφου.

   Η Κάτω Πόλη κάλυπτε 75 στρέμματα. Σώζονται τείχη, τμήμα της κεντρικής
   υψηλής πύλης του Κάστρου, τμήματα Υδραγωγείων, πολλά ερείπια και ίχνη
   σπιτιών και εκκλησιών. Τρείς μάλιστα εκκλησίες σώζονται σε αρκετά καλή
   κατάσταση με πολλές σπάνιες και θαυμάσιες τοιχογραφίες. Είναι η μεγάλη
   Βυζαντινή Βασιλική Εκκλησία (11ου αιώνα) που πιθανολογείται από τους
   ειδικούς ότι είναι του Αγίου Δημητρίου, η εκκλησία του Προδρόμου Ιωάννη
   και το μοναστήρι των Αγίων Θεοδώρων, σκαρφαλωμένο σαν περιστεροφωλιά σε
   ένα άγριο και απόκρημνο βράχο, με φανταστική θέα.

[Επεξεργασία] Βυζαντινές εκκλησίες

  [Επεξεργασία] Βυζαντινή Βασιλική Εκκλησία

   Είναι η μεγαλύτερη εκκλησία του Βυζαντινού λόφου (21,50Χ11,70μ.) και είναι
   πιθανότατα αφιερωμένη στον Αγ. Δημήτριο. Σώζονται αρκετές τοιχογραφίες με
   πιο καθαρή από όλες του Αγ. Φλώρου. Το Ιερό της εκκλησίας έχει καταρρεύσει
   ολόκληρο και οι βανδαλισμοί στο μεγαλόπρεπο αυτό Βυζαντινό Μνημείο έχουν
   κάνει ανεπανόρθωτη ζημιά. Μερικές από τις τοιχογραφίες της όπως έχουν
   αναφέρει ο Ανδρέας Ξυγγόπουλος είναι

     • Τοιχογραφία του Νιπτήρος
     • Τοιχογραφία της Προδοσίας του Ιούδα
     • Τοιχογραφία στρατιωτικού αγίου
     • Τοιχογραφία του Αγ. Νικολάου
     • Τοιχογραφία του Αγ. Δημητρίου
     • Τοιχογραφία του Κοσμά & Δαμιανού
     • Εκατέρωθεν της Αγίας Θεοδότης

   Η δε χρονολογία της Βασιλικής και των τοιχογραφιών πιθανότατα είναι από
   τον 11ο αιώνα. Βρίσκεται δε στη Βορειοδυτική γωνία της Κάτω πόλης και
   είναι ορθογώνιο επιμηκές κτίσμα που διαιρείται σε τρία κλίτη.

  [Επεξεργασία] Ναός των Αγ. Θεοδώρων

   Βρίσκεται βόρεια της Βασιλικής αλλά σε χαμηλότερο επίπεδο, πρόκειται για
   μοναστηριακό κτίσμα. Μικρή μονόκλιτη βασιλική με ξύλινη στέγη. Από
   οικοδομικά στοιχεία που έχει ο Ναός, είναι δυνατόν να χρονολογηθεί στον
   11ο αιώνα. Η ζωγραφική των τοιχογραφιών του Ναού χρονολογούνται στο τέλος
   του 15ου αιώνα.

  [Επεξεργασία] Ναός Αγ. Ιωάννου του Προδρόμου

   Βρίσκεται βορειανατολικά της βασιλικής, κοντά στο βόρειο τμήμα του
   εξωτερικού τείχους. Ο ναός είναι μικρή μονόκλιτη βασιλική με μια μόνο
   κεντρική αψίδα. Στο εσωτερικό του ναού, σώζονται αμυδρά υπολείμματα
   τοιχογραφιών. Το κτίσμα από αρχιτεκτονική άποψη ανήκει χρονολογικά στο 14ο
   αιώνα, διαπίστωση η οποία συνδυάζεται με τη χρονολόγηση των τοιχογραφιών
   στο δεύτερο μισό του 14ου αιώνα.

  [Επεξεργασία] Ναός Αγ. Αναργύρων

   Βρίσκεται έξω από τη βόρεια πλευρά του τείχους σε μικρή απόσταση από αυτό.
   Είναι κτισμένος ο ναός πάνω σε στενό βράχο. Η στενότητα του χώρου καθόρισε
   και τη μορφή του κτίσματος, είναι μικρή μονόκλιτη βασιλική, της οποίας το
   χαρακτηριστικό στοιχείο είναι ότι δεν έχει καθόλου παράθυρα. Ο ναός
   εσωτερικά είναι διακοσμημένος με τοιχογραφίες, οι οποίες σύμφωνα με την
   επιγραφή ανήκουν χρονικά στα 1600μ.Χ.

  [Επεξεργασία] Ασκηταριό του Αγίου Θεοδώρου

   Δυτικά από τα Σέρβια, σε απόσταση 3 χιλιομέτρων και δεξιά του δρόμου, που
   οδηγεί προς της Ελασσόνα, σε μια τοποθεσία που ονομάζεται γουρουνοπάζαρο,
   βρίσκονται τα ερείπια ενός ασκηταριού, αφιερωμένου στον Άγιο Θεόδωρο.
   Είναι ένα στενό και επίμηκες σπήλαιο, εντός του οποίου σώζονται ίχνη
   τοιχογραφιών. Πολύ κοντά στο ασκητάριο διακρίνονται και λείψανα αρχαίου
   κτίσματος, του οποίου τα αρχιτεκτονικά μέλη είναι διασκορπισμένα.

  [Επεξεργασία] Άγνωστες Βυζαντινές εκκλησίες

   Ο Άγιος Αθανάσιος ήταν μια παλιά Βυζαντινή Εκκλησία στο ψηλότερο σημείο
   του μεγάλου φαραγγιού των Σερβίων. Σήμερα σώζονται μόνο μερικά τμήματα από
   τα θεμέλια της εκκλησίας αυτής και γίνονται ορατά μόνο, εάν γνωρίζει
   κανείς επακριβώς την περιοχή. Βρίσκεται στην περιοχή της Μπρουσιάνα.

   Απέναντι από το νέο εκκλησάκι του Αγίου Αθανασίου χτίστηκε το 1930 σε
   ανάμνηση του παλιού Βυζαντινού η περιοχή λέγεται Αη-Λιάς. Εκεί υπήρχε μια
   άλλη Βυζαντινή Εκκλησία που κάποια τμήματά της σωζόταν μέχρι πριν λίγα
   χρόνια.

   Σήμερα δεν σώζεται σχεδόν τίποτα. Μόνο, εάν γνώριζε κανείς ακριβώς την
   περιοχή, μπορεί να εντοπίσει με μεγάλη και πάλι δυσκολία την θέση της.
   Αριστερά του μεγάλου φαραγγιού, κοντά στον περιπατητικό διάδρομο που
   οδηγεί από τη Δέσση στη μεγάλη Βυζαντινή Βασιλική Εκκλησία έχει εντοπιστεί
   μια μικρή εκκλησία που ήδη έχει σκεπαστεί από τους αρχαιολόγους. Δεν
   έγινε, όμως ακόμη γνωστό, σε ποιον Άγιο είναι αφιερωμένη.

[Επεξεργασία] Προσωπικότητες

     • Αγία Θεοδώρα της Άρτας, (1210-1280)
     • Γεώργιος Κονταρής, φιλόσοφος και κληρικός του 17ου αιώνα, ο πρώτος που
       ασχολήθηκε με τα αρχαιοελληνικά συγγράμματα.
     • Μητροπολίτης Βενιαμίν

[Επεξεργασία] Παραπομπές

    1. ↑ ^1,0 ^1,1 Απογραφή 2001. Εθνική Στατιστική Υπηρεσία Ελλάδος (ΕΣΥΕ),
       (PDF GR-581411 01:Σέρβια , κάτοικοι (Πίνακας 1, σελ. 179/326) 875 KB)
    2. ↑ Η συμβολή των Δυτικομακεδόνων στην επανάσταση του Γένους - Πορεία
       προς την ανεξαρτησία - Για τη γιορτή της 25ης Μαρτίου, Βασίλειος
       Αποστόλου
    3. ↑ Καὶ ὅσον ἐκουρσέψασιν τὰ μέρη τῆς Βλαχίας, ἐπέρασαν τὸ σύνορον ὅπου
       χωρίζει ὁ τόπος τοῦ βασιλέως ἐκ τὴν Βλαχίαν, Κατακαλοῦ τὸν λέγουν, κ᾿
       ἐσέβησαν στοῦ βασιλέως τοὺς τόπους νὰ κουρσεύουν. [` 278] Ἐκεῖ ἕναν
       κάστρον ηὕρασιν, τὸ λέγουσιν τὰ Σέρβια• ἀνθρώπους γὰρ ἐπιάσασιν ἐκ τὸ
       καστέλλι ἐκεῖνο. .
    4. ↑ Μεσαιωνικά κείμενα για τα Σέρβια

[Επεξεργασία] Εξωτερικές Συνδέσεις

     • Δημος Σερβίων
     • Serviotikos
     • Ειδησεογραφική πύλη για τα Σέρβια
     • Nέα πολυθεματική πύλη για τα Σέρβια
     • Πληροφορίες και φωτογραφίες σχετικά με τα Κρανίδια Σερβίων
     • Φορουμ με διάφορα θέματα
     • Πληροφορίες για την περιοχή των Σερβίων

   Ανακτήθηκε από
   "http://el.wikipedia.org/wiki/%CE%A3%CE%AD%CF%81%CE%B2%CE%B9%CE%B1"
   Κατηγορίες: Νομός Κοζάνης | Κωμοπόλεις του νομού Κοζάνης
   Κρυμμένη κατηγορία: Άρθρα που χρειάζονται παραπομπές

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Български
     • Deutsch
     • English
     • Español
     • Français
     • Polski
     • Türkçe

     • Τελευταία τροποποίηση 03:36, 2 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
