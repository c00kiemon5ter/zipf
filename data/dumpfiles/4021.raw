   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                      Γκόταρντ Χάινριτσι

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

                      Γκόταρντ Χάινριτσι
   25 Δεκεμβρίου 1886 — 13 Δεκεμβρίου 1971 (ετών
   84)
   Bundesarchiv Bild 146-1977-120-09, Hans Günther v. Kluge, Gotthard
   Heinrici.jpg
   Gotthard Heinrici signature.svg
   Ο Γκόταρντ Χάινριτσι (δεξιά) με τον
   Στρατάρχη Γκύντερ φον Κλούγκε στα μέσα
   του 1943
   Τόπος γέννησης      Γκούμπινεν, Ανατολική
                                    Πρωσία
   Τόπος θανάτου        Βάιμπλινγκεν,
                                    Βάδη-Βυρτεμβέργη
                                    Unser Giftzwerg, κυριολεκτικά
                                    "Ο δηλητηριώδης νάνος
   Παρατσούκλι           μας", μεταφορικά "Ο
                                    μικρός σκληρός μας
                                    μπάσταρδος"
   Εθνικότητα             Flag of Germany.svg Γερμανός
                                    Flag of the German Empire.svg
                                    Γερμανικό Ράιχ
                                    Flag of Germany (3-2 aspect ratio).svg
   Χώρα υπηρεσίας      Δημοκρατία της
                                    Βαϊμάρης
                                    Flag of Nazi Germany (1933-1945).svg
                                    Ναζιστική Γερμανία
                                    War Ensign of Germany 1903-1918.svg
                                    Ράιχσχερ (ως το 1918)
   Κλάδος                     Flag of Weimar Republic (war).svg
                                    Ράιχσβερ (ως το 1935)
                                    Balkenkreuz.svg Βέρμαχτ (ως το
                                    1945)
   Εν ενεργεία            1905-1945
   Βαθμός                     Αρχιστράτηγος
                                    (Generaloberst)
                                    XII Σώμα Στρατού, XXXXIII
                                    Σώμα Στρατού, 4η
   Διοικήσεις             Στρατιά, 1η Στρατιά
                                    Πάντσερ, Ομάδα
                                    Στρατιών Βιστούλα
                                    Α' Παγκόσμιος Πόλεμος

                                      * Μάχη του Βερντέν

                                    Β' Παγκόσμιος Πόλεμος
   Σημαντικές μάχες/
   πόλεμοι                     * Μάχη της Γαλλίας
                                      * Επιχείρηση
                                        Μπαρμπαρόσα
                                      * Μάχη της Μόσχας
                                      * Μάχη στα Υψώματα
                                        Ζέελοβ
                                      * Μάχη του Βερολίνου
   Αξιοσημείωτες       Σταυρός των Ιπποτών
   διακρίσεις             του Σιδηρού Σταυρού με
                                    Φύλλα Δρυός και Ξίφη
   Σχέσεις                   Γκερντ φον Ρούντστεντ
                                    (ξάδερφος)

   Ο Γκόταρντ Χάινριτσι (συναντάται επίσης
   και ως Χαϊνρίτσι και λιγότερο συχνά ως
   Χαϊνρίκι) (γερμανικά: Gotthard Heinrici) (* 25
   Δεκεμβρίου 1886, Γκούμπινεν / Ανατολική
   Πρωσία † 13 Δεκεμβρίου 1976, Βάιμπλινγκεν /
   Βάδη-Βυρτεμβέργη) ήταν Αρχιστράτηγος
   της Βέρμαχτ κατά τον Β' Παγκόσμιο Πόλεμο
   και ένας από τους 160 μόνον αποδέκτες του
   Σταυρού των Ιπποτών του Σιδηρού Σταυρού
   με Φύλλα Δρυός και Ξίφη. Γεννημένος στην
   Ανατολική Πρωσία και γιος Ευαγγελικού
   πάστορα, ήταν βαθιά θρησκευόμενος, αλλά
   εξίσου συντηρητικός. Πολέμησε κατά τον
   Α' Παγκόσμιο Πόλεμο και μετά τον
   τραυματισμό του στη μάχη του Βερντέν (1916)
   έλαβε επιτελικές θέσεις. Παρέμεινε στο
   γερμανικό στρατό του Μεσοπολέμου,
   λαμβάνοντας πάλι κυρίως επιτελικές
   θέσεις.

   Κατά τον Β' Παγκόσμιο Πόλεμο, ο Χάινριτσι
   διοίκησε το XXXXIII^[Σημ. 1] Σώμα Στρατού, με
   το οποίο διακτίθηκε ιδιαίτερα στις
   εκστρατείες της Γαλλίας (1940) και κατά τα
   πρώτα στάδια της γερμανικής εισβολής
   στη Σοβιετική Ένωση (1941). Έπαιξε
   σημαίνοντα ρόλο στη μάχη της Μόσχας
   (Χειμώνας 1941/42) όπου κατόρθωσε να
   σταθεροποιήσει το μέτωπο έξω από τη
   Μόσχα παρά τις εξαιρετικά αντίξοες
   συνθήκες. Ηγήθηκε επιτυχώς της 4ης
   Στρατιάς στον κεντρικό τομέα του
   μετώπου, αλλά λόγω της αντίθεσής του στη
   ναζιστική πολιτική της «καμένης γης»
   στην Ανατολή έπεσε στη δυσμένεια του
   Χέρμαν Γκέρινγκ και τον Αδόλφου Χίτλερ
   και παραμερίστηκε. Μετά από αρκετούς
   μήνες ανενεργούς υποχρεωτικής
   παραμονής στη Βοημία, επανήλθε και
   διοίκησε μια φερώνυμη Ομάδα Στρατιάς
   στην Ουγγαρία (1944-1945) απέναντι σε
   υπέρτερες Σοβιετικές δυνάμεις. Έγινε
   ευρύτερα όμως γνωστός για τον ρόλο του
   κατά τη μάχη του Βερολίνου, κατά τη
   διάρκεια της οποίας ανέλαβε να κρατήσει
   το μέτωπο του Όντερ, ως διοικητής της
   Ομάδας Στρατιών «Βιστούλας», και για τη
   μάχη στα Υψώματα Ζέελοβ. Προσπαθώντας να
   περιορίσει τις άσκοπες καταστροφές
   υποδομών που διέταζε η παραπαίουσα
   ναζιστική ηγεσία, όπως και τις απώλειες
   στρατιωτών σε απέλπιδα μέτωπα,
   απαλλάχθηκε από τα καθήκοντά του λίγες
   ημέρες πριν την άνευ όρων συνθηκολόγηση
   της Γερμανίας (8 Μαΐου 1945).

   Περιήλθε κατόπιν σε βρετανική
   αιχμαλωσία, περνώντας τα τρία επόμενα
   χρόνια σε στρατόπεδα υψηλόβαθμων
   αιχμαλώτων πολέμου πριν την
   απελευθέρωσή του. Επέστρεψε στη
   Γερμανία και πέθανε στη
   Βάδη-Βυρτεμβέργη, δώδεκα ημέρες πριν τα
   85α γενέθλιά του.

   Αν και υπήρξε από τους καλύτερους
   στρατιωτικούς ηγέτες που αναδείχτηκαν
   κατά τον Β' Παγκόσμιο Πόλεμο, παραμένει
   σχεδόν άγνωστος ως σήμερα, αποτελώντας
   έτσι έναν από τους πιο παραγνωρισμένους
   στρατηγούς του Β' Παγκοσμίου Πολέμου.^[1]
   Μία συχνή επίσης αντίληψη θέλει τον
   Χάινριτσι να είναι ένας «ανθρωπιστής
   στρατηγός», αποστασιοποιημένος από τα
   εγκλήματα πολέμου που διαπράχθηκαν στο
   Ανατολικό Μέτωπο, αλλά νεότερες
   αποκαλύψεις αποδεικνύει πως ο Χάινριτσι
   ήταν εμμέσως υπεύθυνος για πολλές
   παραβιάσεις του Διεθνούς Δικαίου κατά
   τη διάρκεια της εν λόγω εκστρατείας.

   Πίνακας περιεχομένων

     * 1 Πρόσωπο και προσωπικότητα
     * 2 Πρώτα χρόνια
     * 3 Α' Παγκόσμιος Πόλεμος
     * 4 Μεσοπόλεμος
     * 5 Β' Παγκόσμιος Πόλεμος

          * 5.1 Πολωνία και Γαλλία (1939-1941)
          * 5.2 Επιχείρηση Μπαρμπαρόσα και η
            μάχη της Μόσχας (1941-1942)
          * 5.3 Διοικητής Στρατιάς 1942-1944
          * 5.4 Επανενεργοποίηση, 1944-1945
          * 5.5 Επικεφαλής της Ομάδας Στρατιών
            «Βιστούλας», 1945

               * 5.5.1 Υποχώρηση από τον Όντερ
               * 5.5.2 Αποπομπή

     * 6 Μετά τον πόλεμο
     * 7 Η «Κίβδηλη Δόξα» του Γκόταρντ
       Χάινριτσι
     * 8 Διακρίσεις

          * 8.1 Αναφορές στην Ημερήσια Διαταγή
            της Βέρμαχτ

     * 9 Σημειώσεις
     * 10 Παραπομπές
     * 11 Πηγές

[Επεξεργασία] Πρόσωπο και προσωπικότητα

   Λίγες λεπτομέρειες είναι γνωστές για
   την προσωπική ζωή του Χάινριτσι. Ήταν
   ξάδερφος του Στρατηγού Γκερντ φον
   Ρούντστεντ^[2] και είχε νυμφευθεί την
   Εβραϊκής καταγωγής Γκέρτρουντ
   Χάινριτσι,^[3] με την οποία είχε αποκτήσει
   ένα γιο (Χάρτμουτ) και μία κόρη (Γκιζέλα,
   γενν. 1926).^[4] Η οικογένειά του έμεινε
   αλώβητη από το Ολοκαύτωμα, καθώς η έλαβε
   Πιστοποιητικό Γερμανικού Αίματος από
   τον ίδιο τον Αδόλφο Χίτλερ.^[5] Ο Χάρτμουτ
   μάλιστα σπούδασε Ευαγγελικός
   Θεολόγος.^[6] Η οικογένειά του κατοικούσε
   στο Μύνστερ.^[3]

   Ο Γκόταρντ Χάινριτσι, ως μέλος της
   πρωσικής στρατιωτικής ελίτ και γιος
   πάστορα, ήταν θρησκευόμενος και
   συντηρητικός άνθρωπος. Εκκλησιαζόταν
   συχνά και διάβαζε καθημερινά χωρία από
   την Βίβλο, ενώ ήταν ένθερμος
   υποστηρικτής του εκκλησιασμού του
   στρατεύματος, πράγμα που η
   εθνικοσοσιαλιστική ηγεσία αποδοκίμαζε
   έντονα.^[7] Μπορεί να το γνώριζε καλά αυτό,
   αλλά απέναντι στους Ναζί εφάρμοζε μια
   ιδιαίτερα επιτυχημένη τακτική: απλώς
   αδιαφορούσε. Ευρισκόμενος σε άδεια στο
   Μύνστερ, ένας υψηλόβαθμος Ναζί
   αξιωματούχος σταλμένος ειδικά από το
   Βερολίνο προσέγγισε του Χάινριτσι και
   του είπε πως ο Φύρερ θεωρούσε τη
   θρησκευτικότητά του «ασύμβατη με τους
   στόχους του Εθνικοσοσιαλισμού». Ο
   Χάινριτσι άκουσε ήρεμα τον συνομιλητή
   του, και την επόμενη Κυριακή
   παρακολουθούσε τη λειτουργία ως συνήθως
   με την οικογένειά του.^[8]

   Παρά το παρατσούκλι του «σκληρός μικρός
   μπάσταρδος» ο Χάινριτσι σπάνια έδινε
   αυτή την εντύπωση σε όποιον τον γνώριζε.
   Μετρίου αναστήματος (1 μέτρο και 70
   εκατοστά),^[3] «ψαρομάλλης»,^[9]
   γαλανομάτης και με ιδιόρρυθμη περιβολή,
   όχι ακριβώς αντάξια ενός Αρχιστράτηγου,
   ο Χάινριτσι έδινε συνήθως την εντύπωση
   ενός «φθαρμένου διευθυντή σχολείου».^[10]
   Αντίθετα απ' ότι θα περίμενε κανείς όμως,
   ο μειλίχιος και ήρεμος Χάινριτσι ήταν
   ιδιαίτερα σεβαστός και δημοφιλής μεταξύ
   των υφισταμένων του.^[9] Με ανεπτυγμένη
   την αίσθηση της λογικής, προσπαθούσε –
   και ιδιαίτερα κατά το τέλος του πολέμου
   – να εμποδίσει τις άσκοπες απώλειες των
   ανδρών του, ακόμη και αν αυτό προϋπέθετε
   την σύγκρουσή του με τη ναζιστική
   ηγεσία.^[11]

   Το ντύσιμό του ήταν ατημέλητο.
   Αντιπαθούσε την κομψή στολή του
   στρατηγού και, αντί αυτού, προτιμούσε
   την περιβολή του Α' Παγκοσμίου Πολέμου:
   πανωφόρι από προβιά, δερμάτινες
   περικνημίδες^[9] αντί των
   καλογυαλισμένων μποτών των
   αξιωματικών.^[10] Ο υπασπιστής του,
   λοχαγός Όττο-Χάινριχ φον Μπίλα, (Otto-Heinrich
   von Billa, 1909-1983)^[12] μέλος στην Αντίσταση κατά
   του Χίτλερ, προσπαθούσε μάταια να τον
   πείσει να ενδιαφερθεί για την εξωτερική
   του εμφάνιση. «Κύριε Αρχιστράτηγε» είχε
   πει στον Χάινριτσι δραττόμενος της
   ευκαιρίας όταν ο τελευταίος έπρεπε να
   ανανεώσει τη γκαρνταρόμπα του, «δεν θα'
   πρεπε ίσως να προσπαθήσουμε να βρούμε
   ένα λεπτό για να σας μετρήσουν για μια
   καινούρια στολή;» Ο Χάινριτσι φορούσε
   συνεχώς την ίδια στολή, μέχρι που την
   έφθειρε σε σημείο τέτοιο που έπρεπε να
   αντικατασταθεί, και σπάνια είχε μαζί του
   στο επιτελικό του αυτοκίνητο μια
   δεύτερη σε περίπτωση ανάγκης.^[10] «Έτσι
   πραγματικά νομίζεις, Μπίλα;» είπε με
   τέτοιο τόνο ο Χάινριτσι που για μια
   στιγμή ο υπασπιστής του πίστεψε πως τα
   είχε καταφέρει. «Και γιατί;» ρώτησε
   ψυχρά, κάνοντας τον Μπίλα να
   εγκαταλείψει την ιδέα του.^[10]

[Επεξεργασία] Πρώτα χρόνια

   Ο Γκόταρντ Χάινριτσι γεννήθηκε τα
   Χριστούγεννα του 1886 στο Γκούμπινεν της
   Ανατολικής Πρωσίας (σημερινό Γκούσεβ,
   Καλίνινγκραντ) και ήταν γόνος
   οικογένειας με πλούσια στρατιωτική
   παράδοση, που έφτανε ως τον 12ο
   αιώνα.^[13]^[3] Ήταν ο μοναχογιός^[14] του
   Ευαγγελικού πάστορα Πάουλ Χάινριτσι (Paul
   Heinrici)^[15] και της Γκιζέλα φον Ράουχαουπτ
   (Gisela von Rauchhaupt),^[16] απόγονο διάσημης
   αριστοκρατικής οικογένειας της
   Σαξωνίας. Ο νεαρός Χάινριτσι ζούσε με
   την οικογένειά του στο Γκούμπινεν και
   σπούδασε στο Βασιλικό Γυμνάσιο του
   Φρίντριχ (Königlichen Friedrichs-Gymnasium) στο
   Μπρεσλάου.^[15] Μετά την απόκτηση του
   απολυτηρίου (Abitur) του^[15] και παρά την
   αντίθεση του πατέρα του,^[17] ο
   δεκαεννιάχρονος Χάινριτσι συνέχισε τη
   στρατιωτική παράδοση της οικογένειάς
   του με την είσοδό του στο 6ο θουριγγικό
   Σύνταγμα Πεζικού Νο. 95 ως δόκιμος (Fahnenjuker)
   στις 8 Μαρτίου 1905.^[13]^[18]

   Απέκτησε τον βαθμό του υπαξιωματικού ως
   δόκιμος αξιωματικός (Fahnenjuker-Unteroffizier) και
   αυτόν του Ανθυπασπιστή στις 19 Ιουλίου
   και στις 19 Δεκεμβρίου 1905, αντίστοιχα.^[18]
   Από το 1905 ως το 1906 φοιτούσε με απόσπαση
   στη Στρατιωτική Ακαδημία Αννόβερου
   (Kriegsschule Hannover, στην κυριολεξία «Πολεμικό
   Σχολείο Αννόβερου»). Στις 18 Αυγούστου 1906
   έγινε Ανθυπολοχαγός με αναδρομική ισχύ
   από τις 15 Φεβρουαρίου 1905.^[13] Υπηρετώντας
   στο Σύνταγμά του τα επόμενα χρόνια, στις
   10 Μαΐου 1910, ονομάστηκε υπασπιστής του
   Συντάγματός του στην Γκότα της
   Θουριγγίας στην κεντρική Γερμανία.^[18] Σε
   αυτή τη θέση έλαβε το βαθμό του
   Υπολοχαγού στις 17 Φεβρουαρίου 1914, λίγους
   μήνες πριν το ξέσπασμα του Α' Παγκοσμίου
   Πολέμου.^[13]

[Επεξεργασία] Α' Παγκόσμιος Πόλεμος

   Σύντομα μετά την έναρξη του Α'
   Παγκοσμίου Πολέμου, ο Χάινριτσι
   πολέμησε στο Βέλγιο
   (Αύγουστος-Σεπτέμβριος 1914)^[19] και
   παρασημοφορήθηκε με τον Σιδηρούν Σταυρό
   Β' Τάξης στις 27 Σεπτεμβρίου 1914. Το
   Νοέμβριο του 1914 έγινε υπασπιστής του
   Συντάγματός του.^[18] Έλαβε μέρος στις
   μάχες στην Ανατολική Πρωσία και την
   Πολωνία από τον Σεπτέμβριο του 1914 ως τον
   Σεπτέμβριο του 1915.^[19] Προήχθη σε Λοχαγό
   (Hauptmann) στις 18 Ιουνίου και έλαβε στις 24
   Ιουλίου 1915 τον Σιδηρούν Σταυρό Α'
   Τάξης.^[13]^[18] Ως διοικητής λόχου και
   αργότερα τάγματος στο II Τάγμα του
   Συντάγματος^[18] από το τέλος του
   φθινοπώρου του 1915, επέστρεψε στη Βόρεια
   Γαλλία.^[19] Τον Μάιο του 1916 μετατέθηκε
   στην 83η Ταξιαρχία Πεζικού, όπου έλαβε τη
   θέση του Υπασπιστή της.^[18] Πολέμησε στη
   μάχη του Βερντέν όπου τραυματίστηκε
   βαριά στις αιματηρές μάχες στο Ύψωμα
   304,^[19] λαμβάνοντας το Μελανό Έμβλημα
   Τραυμάτων.^[17]

   Μετά τον τραυματισμό του ο Χάινριτσι
   αποσύρθηκε από την γραμμή του μετώπου
   και έλαβε εκπαίδευση επιτελικού
   αξιωματικού στη Γερμανία.^[17] Στις 27
   Αυγούστου 1916 τοποθετήθηκε σε μα
   επιτελική θέση στο XXIV Εφεδρικό Σώμα
   Στρατού και στις 7 Δεκεμβρίου εισήλθε
   στο Γενικό επιτελείο της 115ης Μεραρχίας
   Πεζικού. Για ένα μικρό χρονικό διάστημα,
   από τις 13 ως τις 28 Μαρτίου 1917 βρισκόταν
   σε υπηρεσία στο Γενικό Επιτελείο
   Στρατού, και έπειτα έλαβε μέρος σε
   διαγωνισμό για επιτελικούς
   αξιωματικούς στο Σεντάν, από τον
   Σεπτέμβριο ως τις 9 Οκτωβρίου 1917. Ως τις 4
   Δεκεμβρίου είχε τη θέση του αξιωματικού
   Ib (Οργάνωσης) για ειδικά καθήκοντα στο VII
   Σώμα Στρατού. Στο Σώμα αυτό έλαβε θέση
   στην Ανώτατη Διοίκηση του Αποσπάσματος
   Στρατιάς Β', θέση την οποία κατείχε ως
   τις 28 Φεβρουαρίου 1918. Η τελευταία θέση
   που έλαβε πριν τη λήξη του πολέμου ήταν
   αυτή του Αξιωματικού Επιχειρήσεων (Ia)
   της 203ης Μεραρχίας Πεζικού.^[18]

   Για τις υπηρεσίες του ο Χάινριτσι
   παρασημοφορήθηκε με τον Σταυρό των
   Ιπποτών του Βασιλικού Προσικού Τάγματος
   του Οίκου των Χοεντσόλερν με διεμβολή
   Ξιφών, στις 9 Αυγούστου 1918.^[18] Εκτός
   αυτού, ο Χάινριτσι έλαβε πληθώρα
   παρασήμων, μέσα στα οποία
   συγκαταλέγονταν, εκτός από τις δύο
   τάξεις του Σιδηρού Σταυρού, ο Σταυρός
   των Χανσεατών του Αμβούργου, τα
   εξαιρετικά σπάνια παράσημα του
   Πολεμικού Σταυρού του Μεγάλου Δούκα
   Σαξωνίας-Κόμπουργκ-Γκότα Καρλ Έντουαρντ
   (97 μόνο απονεμήθηκαν) και του Πολεμικού
   Μεταλλίου του Μεγάλου Δούκα
   Σαξωνίας-Κόμπουργκ-Γκότα Καρλ Έντουαρντ
   2ας Τάξης με Ξίφη (344 απονομές).^[3] Ο
   Χάινριτσι προσβλήθηκε από χημικά όπλα
   κατά τον πόλεμο, με αποτέλεσμα να έχει
   στομαχικά προβλήματα για την υπόλοιπη
   ζωή του.^[20]

[Επεξεργασία] Μεσοπόλεμος

   Ο Χάινριτσι παρέμεινε σε υπηρεσία στο
   στρατό ακόμα και μετά την Ανακωχή της
   Κομπιέν και τη συνθηκολόγηση του
   Γερμανικού Ράιχ το Νοέμβριο του 1918. Στις
   19 Ιανουαρίου 1919 επανήλθε στο 95ο Σύνταγμα
   Πεζικού, όπου παρέμεινε για διάστημα
   περίπου ενός μήνα. Στις 18 Φεβρουαρίου
   εισήλθε στο επιτελείο του I Σώματος
   Στρατού στην Ανατολική Πρωσία και
   ανέλαβε καθήκοντα αξιωματικού Ia στην
   Μεραρχία Εθελοντών «φον Τσίσβιτς»^[18]
   (από το όνομα του διοικητή της,
   Συνταγματάρχη Έριχ φον Τσίσβιτς) (Erich von
   Tschischwitz, 1870-1958),^[21] αναλαμβάνοντας
   καθήκοντα φύλαξης των συνόρων με την
   Πολωνία.^[13] Το φθινόπωρο του 1919 έγινε
   δεκτός στη Ράιχσβερ, το νέο στρατό της
   Γερμανίας, των 100.000 ανδρών. Την 1η
   Οκτωβρίου 1919^[18] μετατέθηκε στο
   επιτελείο της 1ης Μεραρχίας της Ράιχσβερ
   στο Καίνιξμπεργκ^[13] και ένα χρόνο
   αργότερα έλαβε τη θέση του καθηγητή
   τακτικής στο επιτελείο της εν λόγω
   μεραρχίας.^[18] Την 1η Σεπτεμβρίου 1924
   ονομάστηκε διοικητής του 14ου Λόχου του
   13ου (Βυρτεμβέργης) Συντάγματος Πεζικού,
   όπου γνωρίστηκε με τον κατοπινό
   Στρατάρχη Έρβιν Ρόμελ και με τον
   κατοπινό Αρχιστράτηγο Γιοχάνες
   Μπλάσκοβιτς.^[17] Στη θέση αυτή προήχθη
   την 1η Φεβρουαρίου 1926 σε Λοχαγό (Hauptmann).^[13]

   Την 1η Οκτωβρίου 1927^[18] ο Χάινριτσι
   εισήλθε στο Υπουργείο της Ράιχσβερ
   (Reichswehrministerium) στο Βερολίνο, και
   συγκεκριμένα στο Τμήμα Τ2 (Οργάνωσης του
   Στρατού) στο Γραφείο Προσωπικού του
   Στρατού (Truppenamt).^[13] Παρέμεινε εκεί για τα
   επόμενα τρία χρόνια, ενώ στο διάστημα
   αυτό έφτασε το βαθμό του
   Αντισυνταγματάρχη (Oberstleutnant), την 1η
   Αυγούστου 1930. Αποσπάστηκε από το 3ο
   Σύνταγμα Πεζικού στο οποίο μετατέθηκε
   για να συμμετάσχει στο διαγωνισμό Βολής
   Βαρέως Όπλων Πεζικού στο Ντέμπεριτς (7-30
   Οκτωβρίου). Κατόπιν, την 1η Νοεμβρίου 1930,
   ανέλαβε τη διοίκηση του ΙΙΙ Τάγματος του
   3ου Συντάγματος Πεζικού στο Οστερόντε
   στην Ανατολική Πρωσία.^[18]

   Το φθινόπωρο του 1932 ονομάστηκε
   αξιωματικός Ia στη Διοίκηση Ομάδας 1 στο
   Βερολίνο.^[13] Την 1η Φεβρουαρίου 1933 έγινε
   διοικητής του Γενικού Τμήματος του
   Υπουργείου Άμυνας. Ένα μήνα αργότερα
   προήχθη σε Συνταγματάρχη. Από την 1η
   Μαρτίου ως την 1η Ιουνίου 1937 υπηρετούσε
   στο Υπουργείο αυτό ως διοικητής
   τμήματος, ενώ έφτασε το βαθμό του
   Υποστράτηγου (Generalmajor) την Πρωτοχρονιά
   του 1936. Ως τις 12 Οκτωβρίου 1937 διοικούσε
   το Γραφείο Εφεδρειών και Στρατιωτικών
   Θεμάτων του Υπουργείου Πολέμου, όπως
   είχε ονομαστεί το Υπουργείο της
   Ράιχσβερ μετά την άνοδο των Ναζί στην
   εξουσία.^[18] Η τελευταία του θέση πριν το
   ξέσπασμα του Β' Παγκοσμίου Πολέμου ήταν
   αυτή του διοικητή της 16ης Μεραρχίας
   Πεζικού στο Μύνστερ, θέση στην οποία
   ονομάστηκε Αντιστράτηγος (Generalleuntant) την
   1η Μαρτίου 1938.^[18]

[Επεξεργασία] Β' Παγκόσμιος Πόλεμος

  [Επεξεργασία] Πολωνία και Γαλλία (1939-1941)

   Η 16η Μεραρχία Πεζικού που διοικούσε ο
   Χάινριτσι όταν ξέσπασε ο Β' Παγκόσμιος
   Πόλεμος το 1939 είχε μεν κινητοποιηθεί για
   την επικείμενη εισβολή στην Πολωνία (1η
   Σεπτεμβρίου 1939), αλλά παρέμεινε στο
   δυτικό τμήμα της Βόρειας
   Ρηνανίας-Βεστφαλίας χωρίς να λάβει
   μέρος στην εν λόγω εκστρατεία,^[22]
   απασχολούμενη με καθήκοντα φύλαξης των
   συνόρων με τη Γαλλία.^[17] Την 31η
   Ιανουαρίου 1940 αντικαταστάθηκε από τον
   πενηνταδυάχρονο υποστράτηγο Χάινριχ
   Κραμπφ^[23] και τέθηκε στην λεγόμενη
   «Εφεδρεία του Φύρερ» (Führerreserve), ενώ
   ταυτόχρονα^[18] ανέλαβε αναπληρωματικός
   διοικητής της Γενικής Διοίκησης του VII
   (7ου) Σώματος Στρατού στο Μόναχο.^[24]

   Στις 12 Φεβρουαρίου 1940 παρέδωσε τη
   διοίκηση στον τότε Στρατηγό του Πεζικού
   και κατοπινό Αρχιστράτηγο Όιγκεν Ρίττερ
   φον Σόμπερτ (Eugen Ritter von Schobert, 1883-1941)^[25] και
   παρέμεινε στην εφεδρεία του Φύρερ ως τις
   8 Απριλίου, οπότε και ονομάστηκε
   διοικητής του XII Σώματος Στρατού,^[18] με
   το οποίο έλαβε μέρος στη μάχη της
   Γαλλίας. Ως τμήμα της 1ης Στρατιάς του
   Στρατάρχη Έρβιν φον Βιτσλέμπεν, το VII
   Σώμα Στρατού ελαβε μέρος στις μάχες του
   βόρειου τομέα της Γραμμής Μαζινό. Αν και
   οι καθοριστικές εξελίξεις
   διαδραματίζονταν στις Κάτω Χώρες και τη
   βόρεια Γαλλία, το Σώμα του Χάινριτσι
   σημείωσε αξιόλογες επιτυχίες στον τομέα
   του κατά την δεύτερη φάση της γερμανικής
   εκστρατείας στη Δύση, πέτυχε την
   κατάληψη του Μετς και του Στρασβούργου,
   όπως επίσης και την ενθυλάκωση της 2ης
   Γαλλικής Στρατιάς.^[17] Προήχθη σε
   Στρατηγό του Πεζικού (General der Infanterie) την 1η
   Ιουνίου 1940 και, τέσσερις μέρες πριν την
   συνθηκολόγηση των Γάλλων (22 Ιουνίου)^[17]
   ανέλαβε στις 18 Ιουνίου^[18] τη διοίκηση
   του XXXXIII (43ου) Σώματος Στρατού.^[13]

   Το ΧΧΧΧΙΙΙ Σώμα Στρατού μεταφέρθηκε
   κατόπιν στη Βόρεια Γαλλία, προκειμένου
   να λάβει μέρος στη σχεδιαζόμενη απόβαση
   στη Μεγάλη Βρετανία (κωδικό όνομα
   Επιχείρηση «Θαλάσσιος Λέων») (Unternehmen
   Seelöwe). Λόγω ωστόσο των λανθασμένων
   εκτιμήσεων του Χίτλερ η επιχείρηση αυτή
   δεν πραγματοποιήθηκε ποτέ και το Σώμα
   απασχολήθηκε σε καθήκοντα παράκτιας
   φύλαξης στην περιοχή, πριν μεταφερθεί
   στην «Γενική Κυβέρνηση» (την κατεχόμενη
   Δυτική Πολωνία) τον Μάιο του 1941 για να
   λάβει μέρος στην επικείμενη εισβολή στη
   Σοβιετική Ένωση.^[17]^[26]

  [Επεξεργασία] Επιχείρηση Μπαρμπαρόσα και η
  μάχη της Μόσχας (1941-1942)

           Κύριο άρθρο: Μάχη της Μόσχας

   Στις 22 Ιουνίου 1941 η Ναζιστική Γερμανία
   εισέβαλε στη Σοβιετική Ένωση. Το Σώμα
   που διοικούσε ο Χάινριτσι, ως τμήμα της
   Ομάδας Στρατιών «Κέντρο», πολέμησε στην
   Ανατολική Πολωνία, τη Λευκορωσία και την
   Ουκρανία, παίρνοντας μέρος στις μάχες
   του Μπιαλιστόκ-Μινσκ, του Μπομπρουίσκ,
   του Κιέβου και του Μπριάνσκ.^[26] Για τις
   επιδόσεις του σωματός του στην
   εκστρατεία, ο Χάινριτσι έγινε ο 510ς
   αποδέκτης του Σταυρού των Ιπποτών του
   Σιδηρού Σταυρού στις 18 Σεπτεμβρίου
   1941.^[18]

   [IMG]
   [IMG]
   Γερμανικά τεθωρακισμένα σε επίθεση στην
   Ίστρα δυτικά της Μόσχας (25 Νοεμβρίου 1941)

   Το Νοέμβριο του ίδιου χρόνου το XXXXIII Σώμα
   Στρατού έφτασε στην Τούλα.^[26] Αυτό
   σήμαινε πως οι Γερμανοί βρίσκονταν
   πλέον σε απόσταση αναπνοής από την
   πρωτεύουσα Μόσχα. Ωστόσο ο Ρωσικός
   χειμώνας ξέσπασε ιδιαίτερα βαρύς, με
   τους σοβιετικούς να κινητοποιούν πάνω
   από 100 νέες μεραρχίες, συνηθισμένες στις
   ακραίες αυτές συνθήκες. Οι Γερμανοί δεν
   είχαν προετοιμαστεί για ένα τέτοιο
   ενδεχόμενο, με αποτέλεσμα οι θάνατοι από
   κρυοπαγήματα να αυξάνονται κατακόρυφα,
   τα όπλα και τα μεταφορικά μέσα να
   καθίστανται άχρηστα, και χαρακώματα δεν
   μπορούσαν πλέον να σκαφούν στο παγωμένο
   χώμα - όλα λόγω του υπερβολικού ψύχους,
   που άγγιζε ακόμα και τους -40°C υπό το
   μηδέν. Την κύρια ευθύνη έφερε η
   Γερμανική 4η Στρατιά, η οποία πλέον
   σχοινοτενούσε: αν οι Σοβιετικοί
   κατάφερναν να προκαλέσουν ρήγμα στις
   γραμμές της, ολόκληρος ο κεντρικός
   τομέας απειλούνταν με άμεση
   κατάρρευση.^[27]

   Τη διοίκηση της Στρατιάς σε αυτές τις
   δύσκολες ώρες είχε αναλάβει ο
   σκληροτράχηλος Στρατηγός των Ορεινών
   Στρατευμάτων Λούντβιχ Κύμπλερ (Ludwig Kübler,
   1889-1947). Ο Χίτλερ είχε απαγορεύσει
   οπιοαδήποτε υποχώρηση, και ο επίμονος
   Κύμπλερ άρχισε να δυσανασχετεί έντονα
   για την ορθότητα των αποφάσεων της
   ηγεσίας. Η ανικανότητά του να
   ικανοποιήσει της απαιτήσεις του Χίτλερ
   οδήγησε στις 20 Ιανουαρίου 1942, την
   απάλλαξη από τα καθήκοντά του, με το
   ευφημιστικό αιτιολογικό «ώσπου να
   αναρρώσει».^[28]

   Αυτός που επιλέχθηκε για να επωμιστεί το
   δύσκολο καθήκον της σταθεροποίησης του
   μετώπου δεν ήταν άλλος από τον
   Χάινριτσι, ο οποίος ανέλαβε τα ηνία της
   4ης Στρατιάς στις 20 Ιανουαρίου.^[13] Ο
   ίδιος θυμόταν αργότερα: «Μου είπαν να
   κρατήσω μέχρι τη μεγάλη επίθεση που,
   αυτή τη φορά, σίγουρα θα επιτύγχανε την
   κατάληψη της Μόσχας. Και όμως, παντού
   γύρω μου οι άνδρες μου πέθαιναν - και όχι
   μόνο από ρωσικές σφαίρες. Πολλοί απ'
   αυτούς πέθαναν απ' το κρύο».^[27] Η «μεγάλη
   επίθεση» όμως που υποσχέθηκε η
   γερμανική στρατιωτική ηγεσία δεν ήρθε
   ποτέ. Τα στρατεύματα του Χάινριτσι συχνά
   είχαν να αντιμετωπίσουν δυνάμεις
   δωδεκαπλάσιας τουλάχιστον δύναμης.^[29]
   Μπροστά σε αυτή την κατάσταση, ο
   Χάινριτσι χρησιμοποίησε όλα τα
   διαθέσιμα μέσα που διέθετε. Με απολύσεις
   και προαγωγές προσπάθησε να διατηρήσει
   το ηθικό των ανδρών του.^[27] Εκείνη την
   εποχή ανέπτυξε το σύστημα άμυνας για το
   οποίο θα γινόταν αργότερα διάσημος. Μέσω
   κατασκοπείας, αναγνωριστικών επιθέσεων
   και ανάκριση αιχμαλώτων, αλλά και επίσης
   μέσω του στρατιωτικού του αισθητηρίου, ο
   Χάινριτσι προέβλεπε σε ποιόν τομέα του
   μετώπου θα εκδηλωνόταν η εχθρική
   προπαρασκευή πυροβολικού. Αυτή
   προηγούνταν των μεγάλων επιθέσεων των
   Σοβιετικών και καταπόντιζε το ηθικό των
   μονάδων της πρώτης γραμμής. Μόλις λοιπόν
   ο απειλούμενος τομέας καθοριζόταν, ο
   Χάινριτσι έδινε εντολή στα στρατεύματα
   που τον επάνδρωναν να υποχωρήσουν 1-2
   χιλιόμετρα στα μετόπισθεν λίγο πριν
   ξεκινήσει η προπαρασκευή. Έτσι οι οβίδες
   των Σοβιετικών έπεφταν πάνω στις
   εγκαταλειμμένες πλέον γερμανικές
   θέσεις, κάτι που ο Χάινριτσι αρεσκόταν
   να αποκαλεί «χτύπημα ενός άδειου σάκου».
   Μόλις το πυροβολικό σταματούσε, οι
   Γερμανοί επέστρεφαν σχετικά άθικτες
   στις θέσεις τους, αποκρούοντας τους
   Σοβιετικούς που εφορμούσαν. Εν τέλει το
   μέτωπο κράτησε για περίπου δέκα
   ολόκληρες εβδομάδες.^[29]

  [Επεξεργασία] Διοικητής Στρατιάς 1942-1944

   Στις 6 Ιουνίου 1942, ο Χάινριτσι έλαβε
   άδεια ως τις 13 Ιουλίου και
   αντικαταστάθηκε προσωρινά από τον
   πενηντατετράχρονο Στρατηγό του Πεζικού
   Χανς φον Ζάλμουτ. Αν και οι μεγαλύτερες
   μάχες λάμβαναν μέρος στην Ουκρανία, η 4η
   Στρατιά κατόρθωσε να αποκρούσει τις
   σοβιετικές επιθέσεις στον τομέα της, και
   την Πρωτοχρονιά του 1943 ο Χάινριτσι
   προήχθη σε Αρχιστράτηγο (Generaloberst).^[17] Ο
   Χίτλερ δεν ήταν ιδιαίτερα πρόθυμος να
   προάγει στο αξίωμα αυτό ένα θρήσκο και
   αντιδραστικό στρατιωτικό όπως ο
   Χάινριτσι, αλλά ενέδωσε στις πιέσεις του
   Στρατάρχη Γκίντερ φον Κλούγκε, ο οποίος
   είχε αναγνωρίσει τις εξαιρετικές
   ικανότητες του πρώτου.^[20] Εν τέλει όμως,
   το μέτωπο Ρζεφ-Βιάζμα που κρατούσε η 4η
   Στρατιά έπρεπε πλέον να εκαταλειφθεί.^[17]

   Την 1η Ιουνίου 1943 ο Χάινριτσι έλαβε μια
   ακόμα άδεια, η οποία κράτησε αυτή τη φορά
   ως τις 31 Ιουλίου.^[18] Το χειμώνα του 1943, η
   4η Στρατιά πολέμησε στο Σμολένσκ
   εναντίον των Σοβιετικών στο Σμολένσκ.
   Εκεί η Στρατιά του Χάινριτσι διακρίθηκε
   ιδιαίτερα, αλλά οι Γερμανοί ηττήθηκαν
   στη μάχη του Σμολένσκ και έτσι
   εξαναγκάστηκαν σε υποχώρηση. Παρ' όλα
   αυτά, τιμήθηκε (333ος) με τα Φύλλα Δρυός
   στον Σταυρό των Ιπποτών του Σιδηρού
   Σταυρού.^[18] Η εν λόγω υποχώρηση ωστόσο
   στάθηκε αιτία για περεταίρω επειδείνωση
   των σχέσεών του με τη Ναζιστική ηγεσία.
   Αιτία αυτή τη φορά στάθηκε η άρνηση του
   Χάινριτσι να μετατρέψει το Σμολένσκ σε
   σωρό ερειπίων πριν τελικά υποχωρήσει
   από αυτό, πράγμα που αποτελούσε παράβαση
   της ρητής διαταγής του Χίτλερ. Ο
   Χάινριτσι είχε μάλιστα αφήσει ανέγγιχτο
   και τον μεγάλο καθεδρικό ναό της πόλης. Ο
   Στρατάρχης του Ράιχ Χέρμαν Γκέρινγκ
   παραπονέθηκε για αυτό στον Χίτλερ, ο
   οποίος με τη σειρά του απαίτησε
   εξηγήσεις από τον Χάινριτσι,
   ανακαλώντας τον τον Δεκέμβριο του 1943.^[30]
   Αυτός απολογήθηκε ισχυριζόμενος πως αν
   κατέστρεφε την πόλη, οι στρατιώτες του
   θα ήταν αδύνατο να υποχωρήσουν μέσω
   αυτής. Μπορεί έτσι να γλύτωσε το
   στρατοδικείο, αλλά είχε πλέον μπει στη
   «μαύρη λίστα» του Χίτλερ.^[20]

   Ο Χάινριτσι επέστρεψε στη διοίκηση της
   4ης Στρατιάς τον Ιανουάριο του 1944^[30] και
   συνέχισε να την διοικεί μέχρι τον
   επόμενο χρόνο. Για τις αμυντικές του
   επιτυχίες στην Όρσα προτάθηκε τον Μάιο
   για τα Ξίφη στον Σταυρό των Ιπποτών, αλλά
   η πρόταση απορρίφθηκε από την OKW (Oberkommando
   der Wehrmacht, Ανώτατη Διοίκηση Ενόπλων
   Δυνάμεων).^[13] Τον ίδιο μήνα αρρώστησε από
   ηπατίτιδα και νοσηλεύθηκε για τέσσερις
   εβδομάδες σε νοσοκομείο στο Κάρλσμπαντ
   της Βοημίας (σημερινό Κάρλοβυ Βάρυ,
   Τσεχία).^[18] Αυτή ήταν η ευκαιρία που
   περίμενε ο Χίτλερ, ο οποίος έθεσε τον
   Χάινριτσι (επίσημα) στην εφεδρεία
   προφασιζόμενος την ασθένειά του σε ένα
   οίκημα στο Κάρλσμπαντ. Ο Χάινριτσι το
   περιέγραψε αυτό αργότερα με τις λέξεις
   «απλά με άφησαν να κάθομαι». Πολύ μακριά
   από το Ανατολικό Μέτωπο, δεν
   παρακολούθησε τη συντριβή της στρατιάς
   του το καλοκαίρι του 1944, με την
   καταστροφική για τους Γερμανούς
   Επιχείρηση «Μπαγκρατιόν» που
   εξαπέλυσαν οι Σοβιετικοί στη
   Λευκορωσία.^[20]

  [Επεξεργασία] Επανενεργοποίηση, 1944-1945

   Από τη Βοημία ο Χάινριτσι
   παρακολουθούσε αμέτοχος τόσο τη
   συντριβή της Βέρμαχτ στη Σοβιετική
   Ένωση όσο και άλλα σημαντικά γεγονότα
   της περιόδου, όπως τη Συμμαχική Απόβαση
   της Νορμανδίας (6 Ιουλίου) και την
   απόπειρα δολοφονίας του Χίτλερ (20
   Ιουλίου).^[31] Μετά από οκτώ μήνες
   περιορισμού, στις 16 Αυγούστου 1944, τέθηκε
   επικεφαλής της 1ης Στρατιάς Πάντσερ και
   της 1ης Ουγγρικής Στρατιάς, σχηματισμός
   που έλαβε την ονομασία «Ομάδα Στρατιάς
   Χάινριτσι» (Armeegruppe Heinrici) αρχικά στην
   ιδιαίτερη πατρίδα του Ανατολική Πρωσία,
   την Πολωνία και την ανατολική Ουγγαρία,
   με τους Σοβιετικούς να πλησιάζουν
   επικίνδυνα τις πετρελαιοπηγές της
   Λίμνης Μπάλατον και την ίδια την
   Γερμανία.^[13]

   Αν και αριθμητικά κατώτερες, οι
   γερμανικές μονάδες στην Ουγγαρία
   προέβαλαν σθεναρή αντίσταση. Ανώτατος
   διοικητής της Ομάδας Στρατιών «Κέντρο»,
   στην υποία υπαγόταν ο σχηματισμός που
   διοικούσε ο Χάινριτσι, ήταν εκείνη την
   εποχή ο Στρατάρχης Φέρντιναντ Σέρνερ
   (Ferdinand Schörner, 1892-1973), φανατικός ναζί, ο
   οποίος είχε τα ελάχιστα τιμητικά
   προσωνύμια «Αιμοσταγής Σέρνερ»,
   «Στρατονόμος της Κουρλάνδης», «Αιμοβόρο
   σκυλί» και διάφορα άλλα. Κάνοντας πράξη
   το αγαπημένο του σύνθημα «Ισχύς δια του
   φόβου», ο Σέρνερ εξέδωσε διαταγή σύμφωνα
   με την οποία οι στρατιώτες που
   βρίσκονταν στα μετόπισθεν χωρίς άδεια
   θα εκτελούνταν «αμέσως» και τα σώματά
   τους θα επιδεικνύονταν για
   παραδειγματισμό. Ο Χάινριτσι αρνήθηκε
   κατηγορηματικά να εφαρμόσει τη διαταγή
   αυτή, λέγοντας «τέτοιες μέθοδοι δεν
   έχουν ποτέ χρησιμοποιηθεί κάτω από τη
   διοίκησή μου, και ποτέ δεν θα
   χρησιμοποιηθούν».^[31]

   Αν και ο Χάινριτσι αναγκάστηκε να
   αποσύρει τα στρατεύματά του από την
   Ουγγαρία προς την ανατολική
   Τσεχοσλοβακία, σε αναγνώριση των
   υπηρεσιών του στην Ουγγαρία ο Χάινριτσι
   τιμήθηκε 136ος^[18] με τη διεμβολή Ξιφών επί
   του Σταυρού των Ιπποτών του Σιδηρού
   Σταυρού στις 3 Μαρτίου 1945.^[13]

  [Επεξεργασία] Επικεφαλής της Ομάδας
  Στρατιών «Βιστούλας», 1945

   [IMG]
   [IMG]
   Ο Χίτλερ με υψηλόβαθμους αξιωματικούς
   του Στρατού και της Αεροπορίας σε
   επιτελική σύσκεψη στο αρχηγείο της
   Ομάδας Στρατιών «Βιστούλας» (αρχές
   Μαρτίου 1945). Διακρίνεται ο Στρατάρχης
   φον Γκράιμ (δεύτερος από αριστερά, με τα
   γυαλιά) και ο Αντιστράτηγος Μπούσε (άκρη
   δεξιά)

   Λίγες μέρες μετά την παρασημοφόρησή του
   με τα Φύλλα Δρυός, ο Χάινριτσι
   πληροφορήθηκε πως επρόκειτο να του
   ανατεθεί η ηγεσία της αποκαλούμενης
   Ομάδας Στρατιών «Βιστούλας» και
   διατάχθηκε να συναντηθεί με τον Αρχηγό
   του Γενικού Επιτελείου της Ανώτατης
   Διοίκησης Στρατού (Oberkommando des Heeres, OKH),
   Αρχιστράτηγο Χάιντς Γκουντέριαν στο
   αρχηγείο της OKH στο Τσόσεν.^[31] «Τη θέλετε
   πραγματικά αυτή την δουλειά;» είχε
   ρωτήσει ο αρχηγός του Γενικού
   Επιτελείου της Στρατιάς του Χάινριτσι,
   εν μέσω του έκπληκτου επιτελείου του.
   Αντίθετα με ό,τι συνέβαινε τις πρώτες
   χρονιές του πολέμου, η διοίκηση μιας
   Ομάδας Στρατιών σε αυτό το στάδιο του
   πολέμου, ενώ ήταν φανερό πως ο πόλεμος
   είχε χαθεί, δεν ήταν μια προοπτική που
   ενθουσίαζε ιδιαίτερα τους στρατωτικούς.
   Η Ομάδα Στρατιών «Βιστούλας», ο μόνος
   σχηματισμός που χώριζε τους Σοβιετικούς
   από το Βερολίνο, βρισκόταν μέχρι τότε
   υπό τις διαταγές του Εθνικού Ηγέτη
   (Reichführer) των SS Χάινριχ Χίμλερ. Στις 22
   Ιανουαρίου, ο Γκουντέριαν προσπάθησε να
   πείσει τον Χίτλερ να διορίσει τον
   Ανώτατο Διοικητή Νοτιοανατολής,
   Στρατάρχη Βαρόνο Μαξιμίλιαν φον Βάιχς
   (Maximilian von Weichs, 1881-1954) που διοικούσε τότε
   την Ομάδα Στρατιών «F» στα Βαλκάνια.^[32] Ο
   Χίτλερ, που αντιπαθούσε τον Βάιχς,
   αρνήθηκε και διόρισε τον Χίμλερ. Ο
   Χίμλερ μπορεί να ήταν ικανός σε θέματα
   οργάνωσης, αλλά δεν μπορούσε να
   διοικήσει σχηματισμό του μεγέθους μιας
   Ομάδας Στρατιών. Ξυπνούσε μεταξύ 8-9 το
   πρωί και η πρώτη του δουλειά ήταν το
   πρωινό του μασάζ.^[33] Δεν ήταν άξιο
   απορίας που το μέτωπο κατέρρεε
   ταχέως.^[34] Στις 18 Μαρτίου ο Γκουντέριαν
   συνάντησε τον Χίμλερ σε ένα σανατόριο
   στο Χόχενλιχεν, όπου ο τελευταίος είχε
   καταφύγει λόγω ενός πονοκεφάλου. Ο
   Γκουντέριαν έπεισε τον Χίμλερ πως, λόγω
   της «ασθένειάς» του και τον πολλών
   αρμοδιοτήτων που είχε ως επικεφαλής των
   SS και άλλων οργανώσεων, θα μπορούσε να
   παραχωρήσει τη διοίκηση της Ομάδας
   Στρατιών. Ο Χίτλερ τελικά συμφώνησε
   απρόθυμα,^[35] και στις 20 Μαρτίου ο
   Χάινριτσι έγινε επίσημα ο νέος
   διοικητής της Ομάδας Στρατιών
   «Βιστούλας».^[18]

   Ο Χάινριτσι παρατήρησε με έκπληξη πως
   διέθετε μόνο δύο Στρατιές για να
   σταματήσει τους Σοβιετικούς:^[36] την 3η
   Στρατιά Πάντσερ του Στρατηγού των
   Τεθωρακισμένων Χάσο-Έκαρντ Φράιχερ φον
   Μαντόιφελ, (Hasso-Eccard Freiherr von Manteuffel, 1897-1978)^[37]
   και την 9η Στρατιά του Στρατηγού του
   Πεζικού Τέοντορ Μπούσε (Theodor Busse,
   1897-1986).^[38] Οι σχηματισμοί του έπασχαν σε
   όλους σχεδόν τους τομείς: υστερούσαν
   αριθμητικά περίπου δέκα προς ένα σε
   σχέση με τους Σοβιετικούς και είχαν
   ελλιπή υποστήριξη από τεθωρακισμένα,
   πυροβολικό και αεροπορία.^[36] Σαν να μην
   έφτανε αυτό, ο Χίτλερ απέσπασε τις πέντε
   καλύτερες μεραρχίες Πάντσερ πάνω στις
   οποίες βασιζόταν ο Χάινριτσι και τις
   έδωσε στον Σέρνερ στην Τσεχοσλοβακία.^[39]
   Σε σύσκεψη στο υπόγειο Καταφύγιο του
   Χίτλερ στο Βερολίνο, ο Χάινριτσι
   παραπονέθηκε πως οι άνδρες του
   στερούνταν μάχιμης εμπειρίας και
   απαίτησε πίσω τις μεραρχίες Πάντσερ
   του.^[40] Ο Χίτλερ του εξήγησε πως οι
   Σοβιετικοί ήθελαν να τους
   παραπλανήσουν: στόχος δεν ήταν το
   Βερολίνο, κατά τα λεγόμενά του, αλλά η
   Τσεχία. «Συνεπώς», συνέχισε, «η Ομάδα
   Στρατιών Βιστούλας θα μπορέσει με
   ευκολία να αντιμετωπίσει τις
   δευτερεύουσες επιθέσεις».^[40] «Ο
   ισχυρισμός του Χίτλερ με εξόντωσε
   ολοκληρωτικά [...] Γνώριζα πως ο Χίτλερ
   ήταν εντελώς λάθος. [...] [τότε] Κατανόησα
   πως ζούσαν όλοι στη Νεφελοκοκκυγία»
   θυμόταν αργότερα ο Χάινριτσι. Μολαταύτα
   έκανε ακόμα μια προσπάθεια να
   μεταπείσει τον ισχυρογνώμονα Χίτλερ:
   «Φύρερ μου, έκανα οτιδήποτε μπορούσα για
   να ετοιμαστώ για την [σοβιετική] επίθεση.
   [...] Δεν μπορώ επίσης να κάνω τίποτε για
   τις τρομερές απώλειες που θα πρέπει
   σίγουρα να υποστούμε. Είναι καθήκον μου
   να το ξεκαθαρίσω αυτό εντελώς. Είναι
   επίσης καθήκον μου να σας πω πως δεν
   μπορώ να εγγυηθώ πως η επίθεση θα
   αποκρουστεί.».^[40] Ο Χίτλερ απάντησε
   φωνάζοντας πως απαιτούσε πίστη. «Αν
   έχετε την πεποίθηση πως αυτή η μάχη
   πρέπει να κερδηθεί, τότε θα κερδηθεί! Αν
   τα στρατεύματά σας αποκτήσουν την ίδια
   πεποίθηση - τότε θα νικήσετε, και θα
   πετύχετε τη μεγαλύτερη επιτυχία του
   πολέμου!».^[41] Αποκαρδιωμένος ο Χάινριτσι
   αποχώρησε. Βγαίνοντας από το καταφύγιο,
   είπε στον συνοδό του, συνταγματάρχη
   Άισμαν: «Όλα είναι μάταια. Μπορείς
   επίσης να προσπαθήσεις να κατεβάσεις το
   φεγγάρι κάτω στη Γη. Είναι όλα για το
   τίποτα», μονολόγησε. «Όλα για το τίποτα».
   Αλλά είχε αποφασίσει πως δεν θα καθόταν
   με σταυρωμένα χέρια.^[41]

   Στις 15 Απριλίου, ο Χάινριτσι δέχθηκε την
   απρόσμενη επίκεψη του Υπουργού Άμυνας
   και Εξοπλισμών Άλμπερτ Σπέερ στο
   Αρχηγείο της Ομάδας Στρατιών
   «Βιστούλας» στο Χάσλεμπεν.^[42] Ο Χίτλερ
   είχε διατάξει πως όλες οι ζωτικής
   σημασίας υποδομές (π.χ. γέφυρες,
   σιδηρόδρομοι, υδραγωγεία κ.λπ.) θα έπρεπε
   να καταστραφούν για να μην πέσουν στα
   χέρια των Σοβιετικών. Ο Σπέερ είπε στον
   Χάινριτσι πως ο γερμανικός λαός έπρεπε
   να επιβιώσει, και πως χρειαζόταν τη
   στήριξή του - είπε ακόμα πως σκεφτόταν
   και το ενδεχόμενο δολοφονίας του Χίτλερ.
   ο Χάινριτσι συμφώνησε πως οι άσκοπες
   καταστροφές έπρεπε να σταματήσουν και
   πως θα έκανε ό,τι μπορούσε για να το
   πετύχει, όμως συμπλήρωσε πως «δεν
   γεννήθηκα για να δολοφονώ.»^[43] Η
   διοίκηση της άμυνας του Βερολίνου είχε
   ανατεθεί στον Αντιστράτηγο Χέλμουτ
   Ράιμαν (Hellmuth Reymann, 1892-1988).^[44], ο οποίος ήταν
   ένας «χωρίς ιδιαίτερη φαντασία
   αξιωματικός».^[45] Κατά σύμπτωση, ο Ράιμαν
   είχε κληθεί στο αρχηγείο του Χάινριτσι
   εκείνη την ημέρα. Ο Χάινριτσι δε δίστασε
   να του πει πως δεν θα έπρεπε να βασίζεται
   στην Ομάδα Στρατιών «Βιστούλας» για
   υποστήριξη: ο Χάινριτσι σκόπευε να
   αποσύρει από το Βερολίνο τις δυνάμεις
   του την τελευταία στιγμή, φέρνοντας τον
   Χίτλερ προ τετελεσμένου γεγονότος και
   ελπίζοντας να αιφνιδιάσει τη ναζιστική
   ηγεσία και να αποτρέψει αιματηρές
   οδομαχίες και καταστροφές στην πόλη.^[46]

   Ο Χάινριτσι προσπάθησε να πείσει τον
   Ράιμαν να παρακούσει τις διαταγές του
   Χίτλερ και να μην προβεί σε άσκοπες
   καταστροφές στην πόλη. «Κάθε καταστροφή
   γεφυρών ή οτιδήποτε άλλου στο Βερολίνο
   θα παραλύσει απλώς την πόλη. Εάν τύχε και
   διταχθώ να υπάγω το Βερολίνο κάτω απ' τη
   διοίκησή μου θα απαγορεύσω τέτοιου
   τύπου κατεδαφίσεις.» Ο Σπέερ προσέθεσε
   πως ελλόχευε επίσης ο κίνδυνος
   επιδημίας και λιμού, πέρα απ' το μεγάλο
   χρονικό διάστημα παράλυσης που θα
   επέφεραν οι καταστροφές. Μετά από
   εσωτερική πάλη, ο Ράιμαν απάντησε πως
   έπρεπε να υπερασπιστεί τη στρατιωτική
   του τιμή: ο γιος του είχε σκοτωθεί
   πολεμώντας και η ιδιαίτερη πατρίδα του
   (Άνω Σιλεσία^[44]) είχε χαθεί. Συνέχισε
   λέγοντας πως το πιθανότερο θα ήταν πως
   θα τον τουφέκιζαν αν αρνούνταν να
   εκτελέσει τις διαταγές για καταστροφή
   και κατόπιν αναχώρησε, όπως έκανε και ο
   Σπέερ λίγο αργότερα.^[47]

   Το απόγευμα, ο Χάινριτσι ασχολήθηκε με
   την προετοιμασία για την απόκρουση της
   επίθεσης των Σοβιετικών, η οποία
   αναμενόταν το επόμενο πρωί.
   Αναβιώνοντας την παλιά του τακτική,
   διέταξε τον Μπούσε να αναδιπλώσει τα
   στρατεύματά του στη δεύτερη γραμμή
   άμυνας στο Μέτωπο του Όντερ, και
   συγκεκριμένα στα Υψώματα του Ζέελοβ,
   όπου ήλπιζε πως θα μπορούσε να
   καθυστερήσει τον Κόκκινο Στρατό για
   μερικές ημέρες.^[47]

    [Επεξεργασία] Υποχώρηση από τον Όντερ

   Ο Χάινριτσι είχε απόλυτο δίκιο. Τις
   πρωινές ώρες της 16ης Απριλίου οι
   Σοβιετικοί εξαπέλυσαν σφοδρή
   προπαρασκευή πυροβολικού από τα 8.983
   πυροβόλα τους κατά των Γερμανικών
   θέσεων της πρώτης γραμμής άμυνας στα
   Υψώματα του Ζέελοβ.^[48] Παρά τις αρχικές
   τους επιτυχίες, η τακτική του Χάινριτσι
   και η μορφολογία του εδάφους καθήλωσαν
   τους Σοβιετικούς για τρεις ολόκληρες
   ημέρες, πριν το μέτωπο του Όντερ
   διασπαστεί οριστικά στις 19 Απριλίου, με
   τους Γερμανούς να έχουν χάσει 10.000 άνδρες
   και να έχουν προκαλέσει τριπλάσιες
   περίπου απώλεις στους αντιπάλους
   τους.^[49] Τα γεγονότα εξελίχθηκαν
   ραγδαία: το Βερολίνο περικυκλώθυκα και η
   9η Στρατιά μαζί με άλλους σχηματισμούς -
   περίπου 100.000 άνδρες - παγιδεύτηκε στο
   θύλακα του Χάλμπε νοτιοδυτικά του
   Βερολίνου.^[17]

   Στις 25 Απριλίου δέχτηκε τηλεφώνημα από
   τον Μαντόιφελ. Ανέφερε πως βρισκόταν σε
   απελπιστική κατάσταση και ζητούσε άδεια
   υποχώρησης, την οποία ο Χίτλερ απαγόρευε
   ρητά. «Θέλω την άδειά σας να αποχωρήσω
   από το Στετίν και το Σβεντ. Δεν μπορώ να
   κρατήσω άλλο. Αν δεν απεμπλακούμε τώρα
   θα περικυκλωθούμε.» Ο Χάινριτσι αγνόησε
   τις διαταγές του Χίτλερ και είπε
   «Υποχωρήστε. Με ακούσατε; Είπα
   υποχωρήστε. Και ακούστε, Μαντόιφελ.
   Παραδώστε το "Φρούριο Στετίν" την ίδια
   ώρα.» Απευθυνόμενος έπειτα στο
   επιτελείο του, διέταξε να το διαβιβάσουν
   στην OKW. «Μέχρι να το διαβάσουν θα είναι
   πολύ αργά για να κάνουν κάτι» είπε
   χαρακτηριστικά. Γνώριζε πως οι μέρες του
   ως στρατιωτικού ήταν στο εξής
   μετρημένες, αλλά τουλάχιστον θα έσωζε
   έτσι τις ζωές χιλιάδων ανθρώπων. Στον
   επιτελάρχη του που διαφώνησε, απάντησε
   σιωπηλά πως δεν θα ακολουθούσε άλλο
   αυτές τις αυτοκτονικές διαταγές, και πως
   ήταν υπόλογος για τις πράξεις του στο
   γερμανικό λαό και το Θεό, πριν
   καληνυχτίσει τους συγκεντρωμένους
   αξιωματικούς του.^[50]

    [Επεξεργασία] Αποπομπή

   [IMG]
   [IMG]
   Ο Χάσο-Έκαρντ Φράιχερ φον Μαντόιφελ
   (Μάιος 1944)

   Ο Στρατάρχης Βίλχελμ Κάιτελ, γνωστός και
   ως «λακές-Κάιτελ» (Lakeitel) πληροφορήθηκε
   πως ο Χάινριτσι υποχωρούσε μετά από
   κάποιο τηλεφώνημα του τελευταίου στις 29
   Απριλίου. Ο Κάιτελ, στα απομνημονεύματά
   του, ισχυρίστηκε πως του είπε πως η πράξη
   του ήταν αδικαιολόγητη και ανάρμοστη. Ο
   Χάινριτσι απάντησε ότι σε αυτή την
   περίπτωση δεν μπορούσε πλέον να δεχθεί
   την ευθύνη της διοίκησης των
   στρατευμάτων του, και ο Κάιτελ αντέτεινε
   πως τον θεωρούσε πλέον ακατάλληλο να
   διοικήσει Ομάδα Στρατιών, αποπέμποντάς
   τον.^[3] Μετά τηλεφώνησε ο Άλφρεντ Γιοντλ,
   που μαζί με τον Κάιτελ ήταν γνωστοί ως
   «οι νεκροθάφτες του Γερμανικού
   Στρατού», και προσέβαλε και αυτός με τη
   σειρά του τον Χάινριτσι, που διατάχθηκε
   να μεταβεί στο αρχηγείο της OKW στο
   Πλεν.^[51]

   Υπάρχει ωστόσο και μια άλλη, πιο
   δραματική εκδοχή. Σύμφωνα με αυτή, ο
   Κάιτελ αντίκρισε υποχωρούντα τμήματα
   της 3ης Στρατιάς Πάντσερ και έξαλλος
   διέταξε τον Χάινριτσι και τον Μαντόιφελ
   να τον συναντήσουν σε ένα σταυροδρόμι
   στο Φύρστενμπεργκ. Μόλις έφτασαν, ο
   Κάιτελ ξέσπασε: «Γιατί δώσατε διαταγή
   υποχώρησης; Σας είπαν να παραμείνετε
   στον Όντερ! Ο Χίτλερ σας διέταξε να
   κρατήσετε!» Ο Χάινριτσι προσπάθησε να
   εξηγήσει στον Κάιτελ τους λόγους που το
   επέβαλαν. «Στρατάρχα Κάιτελ, σας λέω πως
   αδυνατώ να κρατήσω τον Όντερ με τα
   στρατεύματα που διαθέτω. Δε σκοπεύω να
   θυσιάσω τις ζωές τους» και προσέθεσε πως
   σκόπευε να υποχωρήσει ακόμα
   περισσότερο. Έπειτα πήρε το λόγο ο
   Μαντόιφελ, ο οποίος υποστήριξε πως
   έπρεπε να υποχωρήσει εκτός και αν του
   έδιναν ενισχύσεις. Ο Κάιτελ επανέλαβε
   την εντολή του: «Θα κρατήσετε τις θέσεις
   σας! Γυρίστε τη Στρατιά σας πίσω εδώ και
   τώρα!»

   Ο Χάινριτσι και ο Μαντόιφελ αρνήθηκαν,
   και ο Κάιτελ άρχισε να εκβάλει έναν
   ακατανόητο χείμαρρο λέξεων. Τελικά,
   έδειξε με το δάχτυλο τον Χάινριτσι
   φωνάζωντάς του. Ο Χάινριτσι αντέτεινε:
   «Στρατάρχα Κάιτελ, εαν θέλετε αυτοί οι
   άντρες να γυρίσουν πίσω, να πυροβοληθούν
   και να σκοτωθούν, γιατί δεν το κάνετε
   μόνος σας;» Τα τελευταία λόγια του
   Κάιτελ προς τον Χάινριτσι ήταν:
   «Αρχιστράτηγε Χάινριτσι, από αυτή τη
   στιγμή απαλάσσεστε απ' τα καθήκοντά σας
   ως διοικητή της Ομάδας Στρατιών
   Βιστούλα. Θα γυρίσετε στο αρχηγείο σας
   και θα περιμένετε τον αντικαταστάτη
   σας.» Έπειτα αναχώρησε. Μέσα από τους
   θάμνους, οι αφοσιωμένοι αξιωματικοί του
   επιτελείου του Χάινριτσι βγήκαν με τα
   όπλα προτεταμένα, έτοιμοι να
   υπερασπιστούν το διοικητή τους, πρόταση
   την οποία έκανε και ο Μαντόιφελ. Ο
   Χάινριτσι αρνήθηκε. Αφού χαιρέτησε το
   συγκεντρωμένο πλήθος αναχώρησε για το
   αρχηγείο του.^[52]

   Αντικαταστάτης του Χάινριτσι
   διορίστηκε ο Μαντόιφελ, ο οποίος
   αρνήθηκε αμέσως.^[51] Έτσι η διοίκηση
   μεταβιβάστηκε στον Πτέραρχο Κουρτ
   Στούντεντ, ο οποίος δεν μπόρεσε να
   αναλάβει τα καθήκοντά του πριν την 1η
   Μαΐου, με αποτέλεσμα η διοίκηση να
   περάσει στο διοικητή της 21ης Στρατιάς,
   Στρατηγό του Πεζικού Κουρτ φον
   Τίπελσκιρχ (Kurt von Tippelskirch, 1891-1957).^[18]^[53]

   Το πρωί της επομένης (30 Απριλίου), ο
   Χάινριτσι ετοιμάστηκε να μεταβεί στο
   Πλεν, όπως είχε διαταχθεί. Ένας νεαρός
   λοχαγός, ο οποίος συστήθηκε ως Χέλμουτ
   Λανγκ και υπασπιστής του Ρόμελ, τον
   πλησίασε. «Σας ικετεύω να μην βιαστείτε
   να πάτε εκεί» είπε. «Δεν θέλω να έχετε
   την ίδια τύχη με τον Στρατάρχη Ρόμελ.» - ο
   Ρόμελ είχε εξαναγκαστεί να
   αυτοκτονήσει, καθώς τον υποπτεύονταν
   για συμμετοχή στην αποτυχημένη απόπειρα
   δολοφονίας του Χίτλερ (20 Ιουλίου 1944).
   Στον λαό είχε παρουσιαστεί ως ατύχημα. Ο
   λοχαγός αποκάλυψε πως στην
   πραγματικότητα ήταν αυτοκτονία. «Σας
   ικετεύω να μην βιαστείτε να πάτε στο
   Πλεν. Έτσι ο πόλεμος θα έχει προφανώς
   τελειώσει μέχρι να φτάσετε εκεί.» Ο
   Χάινριτσι του έσφιξε συγκινημένος το
   χέρι. «Σας ευχαριστώ. Σας ευχαριστώ πάρα
   πολύ.» Κατόπιν ευχαρίστησε τους
   παραταγμένους αξιωματικούς του, και
   τότε μαζί με τον Μπίλα μπήκαν στο
   αυτοκίνητο του Χάινριτσι. Χτυπώντας τον
   οδηγό του στην πλάτη, είπε: «Δεν
   βιαζόμαστε πολύ.»^[54]

   Ο Χάινριτσι έφτασε στο Πλεν την επόμενη
   νύχτα. Εκεί, κατά τις δέκα το βράδυ,
   άκουσε από το ραδιόφωνο τα νέα για την
   αυτοκτονία του Χίτλερ. Ο Χάινριτσι είχε
   σώσει τη ζωή του.^[55] Παρέμεινε στο
   Σλέσβιγκ-Χολστάιν τον επόμενο μήνα, απ'
   όπου και παραδόθηκε σε Βρετανικά
   στρατεύματα στο Φλένσμπουργκ στις 28
   Μαΐου 1945.^[18]

[Επεξεργασία] Μετά τον πόλεμο

   Μετά την παράδοσή του, ο Χάινριτσι
   κρατήθηκε στο Στρατόπεδο 1 στο Άιλαντ
   Φαρμ (Island Farm, στρατόπεδο κράτησης
   αιχμαλώτων πολέμου των Βρετανών), όπου
   και παρέμεινε μέχρι την 9η Ιανουαρίου 1946,
   οπότε και μεταφέρθηκε στο Στρατόπεδο 11.
   Στις 13 Ιουνίου μεταφέρθηκε σε
   στρατόπεδο στο Λονδίνο και επέστρεψε
   στο Στρατόπεδο 11 στις 2 Σεπτεμβρίου. Από
   τις 9 Οκτωβρίου 1947 ως τις 2 Νοεμβρίου 1947
   οι Βρετανοί τον μετέφεραν στις Ηνωμένες
   Πολιτείες Αμερικής. Στις 15 Νοεμβρίου 1948
   μεταφέρθηκε στο Στρατόπεδο 99, και στις 27
   Φεβρουαρίου επέστρεψε στο Στρατόπεδο 11.
   Κατά τη διάρκεια της αιχμαλωσίας του,
   πέρνούσε αρκετό χρόνο με τον ξάδερφό του
   φον Ρούντστεντ. Σύντομα, στις 12 Μαΐου,
   μεταφέρθηκε στο Στρατόπεδο 186 «για
   επαναπατρισμό». Απελευθερώθηκε στις 19
   Μαΐου 1948.^[3]

   Κατά τη δεκαετία του 1960, ο Χάινριτσι
   βοήθησε τον συγγραφέα Κορνίλιους Ράιαν
   (Cornelius Ryan) να συγγράψει το βιβλίο του «Η
   Τελευταία Μάχη» για τη μάχη του
   Βερολίνου. Στον επίλογο του βιβλίου του,
   ο Ράιαν έγραφε:

   « Κράτησα για το τέλος το ευχαριστώ
      μου για τον Αρχιστράτηγο Γκόταρντ
      Χάινριτσι για τη Γερμανική πλευρά
      της ιστορίας. Στη διάρκεια τριών
      μηνών μοιραστήκαμε αμέτρητες
      συνεντεύξεις και συνομιλίες.
      Πολέμησε πάλι κάθε φάση της μάχης.
      Μου επέτρεψε να χρησιμοποιήσω τις
      προσωπικές του σημειώσεις, τα
      έγγραφε και τα πολεμικά ημερολόγια.
      Αν και είχε προσβληθεί από ασθένεια,
      μου παραχωρούσε με ευγένεια τον
      χρόνο του. Χωρίς αυτόν, δε νομίζω πως
      το βιβλίο αυτό θα είχε ποτέ γραφθεί.
      Στα είκοσι χρόνια σχεδόν που είμαι
      συγγραφέας, σπάνια συνάντησα
      άνθρωπο με τέτοια αξιοπρέπεια και
      τιμή - ούτε κάποιον με τέτοια
      λεπτομερή μνήμη.^[56]                                  »

   Ο Γκόταρντ Χάινριτσι πέθανε στο
   Έντερσμπαχ του Βάιμπλινγκεν στη
   Βάδη-Βυρτεμβέργη στις 13 Δεκεμβρίου
   1971,^[13] λίγες μέρες πριν τα 85α γενέθλιά
   του, και τάφηκε με πλήρεις στρατιωτικές
   τιμές.^[17]

   Προσωπικά έγγραφα του Χάινριτσι
   συγκεντρώθηκαν σε ένα βιβλίο με τίτλο
   «Ένας Γερμανός Στρατηγός στο Ανατολικό
   Μέτωπο: Η αλληλογραφία και τα ημερολόγια
   του Γκόταρντ Χάινριτσι 1941/42» (Ein deutscher
   General an der Ostfront: die Briefe und Tagebücher des Gotthard Heinrici
   1941/42), με επιμέλεια του Γιοχάνες Χύρτερ
   (Johannes Hürter). Κυκλοφόρησε το 2001 από τις
   εκδόσεις Sutton στο Έρφουρτ.^[57]

[Επεξεργασία] Η «Κίβδηλη Δόξα» του Γκόταρντ
Χάινριτσι

   Υπήρχε η αντίληψη πως ο Χάινριτσι
   εξαντλούσε την αυστηρότητά του στους
   στρατιώτες του σε περιπτώσεις βίας
   εναντίον Σοβιετικών αμάχων και
   αιχμαλώτων πολέμου, και σε μία περίπτωση
   μάλιστα διέταξε την εκτέλεση επτά
   Γερμανών στρατιωτών για τον λόγο
   αυτό.^[17] Νεότερες μελέτες όμως απέδειξαν
   πως ο Χάινριτσι δεν ήταν τόσο
   ανθρωπιστής όσο δήλωνε ο ίδιος. Ως γιος
   πάστορα, διακατεχόταν από
   αντικομμουνιστικά και ρατσιστικά
   αισθήματα. Είχε δηλώσει μετά τον πόλεμο
   πως αρνήθηκε να εφαρμόσει τη «Διαταγή
   των Κομισαρίων», που διέταζε την
   συνοπτική εκτέλεση των Σοβιετικών
   πολιτικών επιτρόπων χωρίς τυπικές
   διαδικασίες, αλλά αυτό ήταν ψευδές:
   γνώριζε πολύ καλά για την εφαρμογή της,
   και ο ίδιος σχολίασε σχετικά με την
   εκτέλεση ενός κομισάριου από τη
   Feldgendarmerie: «Δεν είναι καλός για τον λαό
   μας». Έδινε επίσης άδεια για συνοπτικές
   εκτελέσεις ανταρτών, όπως και πολιτών
   που ήταν ύποπτοι για συνεργασία με τους
   αντάρτες. Δεν δίσταζε να σημειώνει με
   απάθεια στο ημερολόγιό του πως ο ντόπιος
   πληθυσμός κατά πάσα πιθανότητα θα
   λιμοκτονούσε αν οι Γερμανοί στρατιώτες
   ανεφοδιάζονταν από εκεί. Δεν είναι
   βέβαιο το αν είχε γνώση για το
   Ολοκαύτωμα, αλλά σίγουρα διακατεχόταν
   από αντισημητικά αισθήματα - κάτι
   οξύμωρο αν λάβει κανείς υπ' όψιν την
   εβραϊκή καταγωγή της γυναίκας του.
   Περιέγραφε τους Εβραίους της Πολωνίας
   ως «απαίσιους» (schrecklich).^[58]

   Ο Χάινριτσι βέβαια δεν δικάστηκε ποτέ
   για τις παραβιάσεις αυτές της Συνθήκης
   της Γενεύης. Παρ' όλα αυτά, η κριτική
   εργασία του Χύρτερ ίσως συμβάλλει στην
   αμερόληπτη ιστορικά αντιμετώπιση, έστω
   και μετά θάνατον, του Αρχιστράτηγου
   Γκόταρντ Χάινριτσι.^[58]

[Επεξεργασία] Διακρίσεις

   Παρατίθενται οι διακρίσεις (παράσημα
   και μετάλλια) που απονεμήθηκαν στον
   Χάινριτσι κατά τη διάρκεια της
   στρατιωτικής του σταδιοδρομίας:^[18]

                            Σύνοψη βαθμών^[18]
   Γερμανικός              Ελληνικό            Ημερομηνία
       Βαθμός                αντίστοιχο
Fahnenjunker               Δόκιμος                       8 Μαρτίου 1905
Fahnenjunker-Unteroffizier Δόκιμος με βαθμό       19 Ιουλίου 1905
                           Υπαξιωματικού
                                                                19
Fähnrich                  Ανθυπασπιστής           Δεκεμβρίου
                                                                1905
Leutnant                   Ανθυπολοχαγός           18 Αυγούστου
                                                                1906
                                                                17
Oberleutnant               Υπολοχαγός                 Φεβρουαρίου
                                                                1914
Hauptmann                  Λοχαγός                       18 Ιουνίου 1915
                                                                01
Major                      Ταγματάρχης               Φεβρουαρίου
                                                                1926
Oberstleutnant             Αντισυνταγματάρχης 01 Αυγούστου
                                                                1930
Oberst                     Συνταγματάρχης         01 Μαρτίου 1933
                                                                01
Generalmajor               Υποστράτηγος             Ιανουαρίου
                                                                1936
Generalleutnant            Αντιστράτηγος           01 Μαρτίου 1938
General der Infanterie     (Στρατηγός του           01 Ιουνίου 1940
                           Πεζικού)^[Σημ. 2]
                                                                30
Generaloberst              Αρχιστράτηγος           Ιανουαρίου
                                                                1943

     * Σιδηρούς Σταυρός Β' Τάξης (27
       Σεπτεμβρίου 1914)
     * Σιδηρούς Σταυρός Α' Τάξης (24 Ιουλίου
       1915)
     * Σταυρός των Ιπποτών του Βασιλικού
       Πρωσικού Τάγματος του Οίκου των
       Χόεντσολερν με Ξίφη (9 Αυγούστου 1918)
     * Μελανό Έμβλημα Τραυμάτων^[17]
     * Σταυρός των Χανσεατών του Αμβούργου
     * Σταυρός των Ιπποτών του Τάγματος του
       Οίκου της Αγρυπνίας του Μεγάλου Δούκα
       Σαξωνίας-Βαϊμάρης (ή Τάγματος του
       Λευκού Γερακιού) Β' Τάξης
     * Σταυρός των Ιπποτών του Τάγματος του
       Οίκου του Δούκα Σαξωνίας-Ερνεστίνερ Β'
       Τάξης με Ξίφη
     * Πολεμικός Σταυρός του Μεγάλου Δούκα
       Σαξωνίας-Κόμπουργκ-Γκότα Καρλ
       Έντουαρντ
     * Μετάλλιο του Μεγάλου Δούκα
       Σαξωνίας-Κόμπουργκ-Γκότα Καρλ
       Έντουαρντ Β' Τάξης με Ξίφη
     * Σταυρός της Τιμής των Ρόις Γ' Τάξης με
       Ξίφη
     * Πριγκηπικός Σταυρός της Τιμής του
       Σβάρτσμπουργκ Γ' Τάξης με Ξίφη
     * k.u.k.^[Σημ. 3] Αυστριακός Στρατιωτικός
       Σταυρός Πολεμικής Ανδραγαθίας Γ'
       Τάξης με την Πολεμική Διακόσμηση
     * Σταυρός της Τιμής για τους Μαχητές του
       Μετώπου
     * Έμβλημα Υπηρεσίας της Βέρμαχτ 4ης
       Τάξης, 4 Έτη
     * Έμβλημα Υπηρεσίας της Βέρμαχτ 3ης
       Τάξης, 12 Έτη
     * Έμβλημα Υπηρεσίας της Βέρμαχτ 2ας
       Τάξης, 18 Έτη
     * Έμβλημα Υπηρεσίας της Βέρμαχτ 1ης
       Τάξης, 25 Έτη
     * Πόρπη επί του Σιδηρού Σταυρού Β' Τάξης
       (16 Ιουνίου 1940)
     * Πόρπη επί του Σιδηρού Σταυρού Β' Τάξης
       (13 Μαΐου 1940)
     * Μετάλλιο «Χειμερινός Αγώνας στην
       Ανατολή 1941/42»
     * Σταυρός των Ιπποτών του Σιδηρού
       Σταυρού με Φύλλα Δρυός και Ξίφη

          * 510ος τον Σταυρό των Ιπποτών του
            Σιδηρού Σταυρού στις 18 Σεπτεμβρίου
            1941 ως Στρατηγός του Πεζικού και
            Διοικών Στρατηγός του XLIII Σώματος
            Στρατού
          * 333ος τα Φύλλα Δρυός στις 24 Νοεμβρίου
            1943 ως Αρχιστράτηγος και Ανώτατος
            Διοικητής της 4ης Στρατιάς
          * 136ος τα Ξίφη στις 3 Μαρτίου 1945 ως
            Αρχιστράτηγος και Ανώτατος
            Διοικητής της 1ης Στρατιάς Πάντσερ

     * 2 αναφορές στην Ημερήσια Διαταγή της
       Βέρμαχτ (23 Νοεμβρίου 1943 και 8 Οκτωβρίου
       1944)

  [Επεξεργασία] Αναφορές στην Ημερήσια
  Διαταγή της Βέρμαχτ

   Ημερομηνία       Πρωτότυπο             Μετάφραση
                                κείμενο
                                                     Δυτικά του
                                                     Σμολένσκ πέτυχαν
                                                     μία μεγάλη
                           Westlich Smolensk haben   αμυντική νίκη στην
                           die unter dem Oberbefehl  τριήμερη Τρίτη
                           des Generalobersten       Μάχη του
                           Heinrici und unter        Σιδηροδρόμου του
                           Führung des Generals der Σμολένσκ οι
                           Infanterie Voelckers      ευρισκόμενες υπό
                           [Völckers] stehende      την Ανώτατη
                           schlesische 18.           Διοίκηση του
                           Panzergrenadierdivision,  Αρχιστράτηγου
                           die                       Χάινριτσι και του
                           württembergisch-badische Στρατηγού του
                           25.                       Πεζικού Φέλκερς
                           Panzergrenadierdivision,  σιλεσιανή 18η
23 Νοεμβρίου 1943 die                       Μεραρχία
                           württembergisch-badische Γρεναδιέρων
                           78. Sturmdivision, die 1. Πάντσερ, η εκ
                           SS-Infanteriebrigade      Βυρτεμβέργης-Βάδης
                           (mot.) und die im         25η Μεραρχία
                           Erdkampf eingesetzten     Γρεναδιέρων
                           Teile der 18.             Πάντσερ, η εκ
                           Flakdivision in der       Βυρτεμβέργης-Βάδης
                           siebentägigen 3.         78η Μεραρχία Εφόδου,
                           Schlacht an der           η 1η Ταξιαρχία
                           Smolensker Rollbahn einen Πεζικού SS
                           hervorragenden            (μηχανοκίνητη) και
                           Abwehrerfolg              τα ευρισκόμενα στη
                           errungen.^[59]            χερσαία μάχη
                                                     τμήματα της 18ης
                                                     Αντιαεροπορικής
                                                     Μεραρχίας.
                                                     Στη μάχη για τα
                                                     περάσματα των
                                                     ανατολικών
                           In der Schlacht um die    Μπεσκίντ τα
                           Pässe der Ostbeskiden    γενναίως μαχόμενα
                           haben die unter dem       στρατεύματα υπό
                           Oberbefehl von            την ανώτατη ηγεσία
                           Generaloberst Heinrici    του Αρχιστράτηγου
                           tapfer kämpfenden        Χάινριτσι,
8 Οκτωβρίου 1944  Truppen, von unserer      υποστηριζόμενα
                           Luftwaffe wirksam         αποτελεσματικά από
                           unterstützt, alle        την Πολεμική μας
                           Durchbruchsversuche der   Αεροπορία,
                           Bolschewisten in der      απέτρεψαν όλες τις
                           slowakischen Raum         προσπάθειες
                           vereitelt.^[60]           διάσπασης των
                                                     Μπολσεβίκων στην
                                                     περιοχή της
                                                     Σλοβακίας.

[Επεξεργασία] Σημειώσεις

    1. ↑ Εναλλακτική γραφή XVIII (43ο)
    2. ↑ Ο βαθμός αυτός δεν υπάρχει οργανικά
       στον Ελληνικό Στρατό. Τα Generalleutnant και
       General der... [Όπλο/Σώμα] (π.χ. Στρατηγός του
       Πεζικού [Infanterie], Ιπταμένων [Flieger],
       Ιππικού [Kavallerie], Τεθωρακισμένων
       [Panzertruppe], Αλεξιπτωτιστών [Fallschirmtruppe],
       Ορεινών Στρατευμάτων [Gebirgstruppe] κ.λπ.)
       αποδίδονται ενίοτε ως «Αντιστράτηγος
       / Αντιπτέραρχος Β' Τάξης» (ανάλογα τον
       κλάδο) και «Αντιστράτηγος /
       Αντιπτέραρχος Α' Τάξης» αντίστοιχα.
    3. ↑ Η συντομογραφία σημαίνει
       «Αυτοκρατορικό και Βασιλικό»
       (σύντμηση: k.u.k., kaiserlich und königlich) και
       χαρακτήριζε τον στρατό της
       Αυστροουγγαρίας.

[Επεξεργασία] Παραπομπές

    1. ↑ Mitcham, Samuel W., Jr.: The Panzer Legions: A Guide to the German
       Army Tank Divisions of World War II and Their Commanders. Stackpole
       Books, 2006. ISBN 978-0811733533 (Αγγλικά)
       (Αποτέλεσμα Google Books)
    2. ↑ Ryan, Cornelius: Last Battle: The Classic History of the Battle
       for Berlin. Simon & Schuster, Νέα Υόρκη 1995. ISBN
       978-0684803296 (Αγγλικά) (Αποτέλεσμα Google Books)
    3. ↑ ^3,0 ^3,1 ^3,2 ^3,3 ^3,4 ^3,5 ^3,6 Generaloberst Gotthard
       Heinrici. Άρθρο στην ιστοσελίδα
       islandfarm.fsnet.co.uk (Αγγλικά)
    4. ↑ Heinrici, Gotthard & Hürter, Johannes, σ. 182
    5. ↑ Rigg, Bryan Mark (2002). Hitler's Jewish soldiers: the untold
       story of Nazi racial laws and men of Jewish descent in the German
       military. Lawrence, Kansas: University Press of Kansas. ISBN
       0-7006-1178-9.
    6. ↑ Frei von Zierat. Άρθρο στο περιοδικό Der Spiegel,
       11 Ιανουαρίου 1971
    7. ↑ Ryan, ό.π., σ. 74
    8. ↑ Ryan, ό.π., σ. 74-75
    9. ↑ ^9,0 ^9,1 ^9,2 Beevor, Antony: Βερολίνο. Η Πτώση
       1945, ό.π., 236
   10. ↑ ^10,0 ^10,1 ^10,2 ^10,3 Ryan, ό.π., σ. 72
   11. ↑ Beevor, ό.π., 237
   12. ↑ Offener Brief: 86jähriges Opfer der SBZ-Bodenreform klagt an
       (Γερμανικά)
   13. ↑ ^13,00 ^13,01 ^13,02 ^13,03 ^13,04 ^13,05 ^13,06 ^13,07 ^13,08
       ^13,09 ^13,10 ^13,11 ^13,12 ^13,13 ^13,14 ^13,15 Heinrici, Gotthard.
       Άρθρο στον ιστοχώρο Lexicon der Wehrmacht
       (Γερμανικά)
   14. ↑ Zur Familiengeschichte der von Reichhaupt
       (οικογενειακό δέντρο της οικογένειας
       φον Ράουχαουπτ) (Γερμανικά)
   15. ↑ ^15,0 ^15,1 ^15,2 Heinrici, Gothhard & Hürter, Johannes: Ein
       deutscher General an der Ostfront: die Briefe und Tagebücher des
       Gotthard Heinrici 1941/42, σ. 13
   16. ↑ Deutsche Gescellschaft für Tierpsychlologie: Zeitschrift für
       Tierpsychologie, τόμος 4, σ. 449. Paul Parey, 1974
       (Γερμανικά)
   17. ↑ ^17,00 ^17,01 ^17,02 ^17,03 ^17,04 ^17,05 ^17,06 ^17,07 ^17,08
       ^17,09 ^17,10 ^17,11 ^17,12 ^17,13 136. Schwerterträger Gotthard
       Heinrici. Άρθρο στον ιστοχώρο Ritterkreuzträger
       1939-1945 (Γερμανικά)
   18. ↑ ^18,00 ^18,01 ^18,02 ^18,03 ^18,04 ^18,05 ^18,06 ^18,07 ^18,08
       ^18,09 ^18,10 ^18,11 ^18,12 ^18,13 ^18,14 ^18,15 ^18,16 ^18,17 ^18,18
       ^18,19 ^18,20 ^18,21 ^18,22 ^18,23 ^18,24 ^18,25 ^18,26 ^18,27 ^18,28
       Miller, Michael D., & Collins, Gareth: Generaloberst Gotthard
       Heinrici. Άρθρο στον ιστοχώρο Axis Biographical
       Research (Αγγλικά)
   19. ↑ ^19,0 ^19,1 ^19,2 ^19,3 Heinrici, Gothhard & Hürter, Johannes,
       ό.π., σ. 14
   20. ↑ ^20,0 ^20,1 ^20,2 ^20,3 Ryan, ό.π., σ. 75
   21. ↑ General der Infanterie Erich von Tschischwitz. Άρθρο στον
       ιστοχώρο Lexicon der Wehmacht (Γερμανικά)
   22. ↑ 16.Infanteriedivision. Άρθρο στον ιστοχώρο
       Lexicon der Wehrmacht (Γερμανικά)
   23. ↑ Generalmajor Heinrich Krampf. Άρθρο στον ιστοχώρο
       Lexicon der Wehrmacht (Γερμανικά)
   24. ↑ VII. Armeekorps. Άρθρο στον ιστοχώρο Lexicon der
       Wehrmacht (Γερμανικά)
   25. ↑ Generaloberst Eugen Ritter von Schobert. Άρθρο στον
       ιστοχώρο Lexicon der Wehrmacht (Γερμανικά)
   26. ↑ ^26,0 ^26,1 ^26,2 XXXXIII. Armeekorps. Άρθρο στον
       ιστοχώρο Lexicon der Wehrmacht (Γερμανικά)
   27. ↑ ^27,0 ^27,1 ^27,2 Ryan, ό.π., σ. 73
   28. ↑ Klaus Reinhardt: Die Wende vor Moskau - Das Scheitern der
       Strategie Hitlers im Winter 1941/42, Στουτγκάρδη 1972, σ.
       251
   29. ↑ ^29,0 ^29,1 Ryan, ό.π., σ. 74
   30. ↑ ^30,0 ^30,1 4. Armee. Άρθρο στον ιστοχώρο Lexicon
       der Wehrmacht (Γερμανικά)
   31. ↑ ^31,0 ^31,1 ^31,2 Ryan, ό.π., σ. 76
   32. ↑ Generalfeldmarschall Maximilian von Weichs. Άρθρο στον
       ιστοχώρο Lexicon der Wehrmacht (Γερμανικά)
   33. ↑ Duffy, Christopher: Red storm on the Reich: the Soviet march on
       Germany, 1945, σ. 178. Da Capo Press, 1993. ISBN 978-0306805059.
       (Αγγλικά) (Αποτέλεσμα Google Books)
   34. ↑ Ryan, ό.π., σ. 83
   35. ↑ Ryan, ό.π., σ. 84
   36. ↑ ^36,0 ^36,1 Ryan, ό.π., σ. 88
   37. ↑ General der Panzetruppe Hasso-Eccard Freiherr von Manteuffel.
       Άρθρο στον ιστοχώρο Lexicon der Wehrmacht
       (Γερμανικά)
   38. ↑ General der Infanterie Theodor Busse. Άρθρο στον
       ιστοχώρο Lexicon der Wehrmacht (Γερμανικά)
   39. ↑ Ryan, ό.π., σ. 257
   40. ↑ ^40,0 ^40,1 ^40,2 Ryan, ό.π., σ. 273
   41. ↑ ^41,0 ^41,1 Ryan, ό.π., σ. 274
   42. ↑ Beevor, ό.π., σ. 236
   43. ↑ Ryan, ό.π., σ. 332
   44. ↑ ^44,0 ^44,1 Generalleutnant Hellmuth Reymann. Άρθρο στον
       ιστοχώρο Lexicon der Wehrmacht (Γερμανικά)
   45. ↑ Beevor, ό.π., σ. 237
   46. ↑ Beevor, ό.π., σ. 263-264
   47. ↑ ^47,0 ^47,1 Ryan, ό.π., σ. 335
   48. ↑ Beevor, ό.π., σ. 309
   49. ↑ Beevor, ό.π., σ. 311 και 341-342
   50. ↑ Ryan, ό.π., σ. 475
   51. ↑ ^51,0 ^51,1 Beevor, ό.π., σ. 458
   52. ↑ Ryan, ό.π., σ. 476-477
   53. ↑ General der Infanterie Kurt von Tippelskirch. Άθρο από
       τον ιστοχώρο Axis Biographical Research (Αγγλικά)
   54. ↑ Ryan, ό.π., σ. 506-507
   55. ↑ Ryan, ό.π., σ. 507
   56. ↑ Ryan, ό.π., σ. 554
   57. ↑ Ein deutscher General an der Ostfront: die Briefe und Tagebücher
       des Gotthard Heinrici 1941/42 στον Κατάλογο της
       Γερμανικής Εθνικής Βιβλιοθήκης (DNB)
   58. ↑ ^58,0 ^58,1 Ullrich, Volker: Orgien der Gewalt. Die Aufzeichnungen
       des Generals Gotthard Heinrici werfen neues Licht auf die Rolle der
       deutschen Militärelite im Vernichtungskrieg gegen die Sowjetunion.
       Άρθρο στην ηλεκτρονική εφημερίδα «Zeit
       Online» (Γερμανικά)
   59. ↑ Die Wehrmachtberichte 1939-1945 Band 2, σ. 612
   60. ↑ Die Wehrmachtberichte 1939-1945 Band 3, σ. 280

[Επεξεργασία] Πηγές

   David face.png Πύλη: Βιογραφίες

     * 136. Schwerterträger Gotthard Heinrici. Άρθρο στον
       ιστοχώρο Ritterkreuzträger 1939-1945 (Γερμανικά)
     * Beevor, Antony (2002): Βερολίνο - η Πτώση 1945.
       Αθήνα 2004, εκδόσεις Γκοβόστη (Β' Έκδοση).
       ISBN 960-270-926-X
     * Generaloberst Gotthard Heinrici. Άρθρο στον ιστοχώρο
       Lexicon der Wehrmacht (Γερμανικά)
     * Generaloberst Gotthard Heinrici. Άρθρο στην
       ιστοσελίδα του Island Farm (Αγγλικά)
     * Die Wehrmachtberichte 1939-1945 Band 2, 1. Januar 1942 bis 31.
       Dezember 1943. Deutscher Taschenbuch Verlag GmbH & Co. KG,
       Μόναχο 1985. ISBN 3-423-05944-3 (Γερμανικά)
     * Die Wehrmachtberichte 1939-1945 Band 3, 1. Januar 1944 bis 9. Mai
       1945. Deutscher Taschenbuch Verlag GmbH & Co. KG, Μόναχο 1985.
       ISBN 3-423-05944-3 (Γερμανικά)
     * Heinrici, Gothhard & Hürter, Johannes: Ein deutscher General an der
       Ostfront: die Briefe und Tagebücher des Gotthard Heinrici 1941/42.
       Sutton Verlag, 2001. ISBN 978-3897023079 (Γερμανικά)
     * Miller, Michael D., & Collins, Gareth: Generaloberst Gotthard
       Heinrici. Άρθρο στον ιστοχώρο Axis Biographical
       Research (Αγγλικά)
     * Ryan, Cornelius: Last Battle: The Classic History of the Battle for
       Berlin. Simon & Schuster, Νέα Υόρκη 1995. ISBN 978-0684803296
       (Αγγλικά) (Αποτέλεσμα Google Books)
     * Ullrich, Volker: Orgien der Gewalt. Die Aufzeichnungen des Generals
       Gotthard Heinrici werfen neues Licht auf die Rolle der deutschen
       Militärelite im Vernichtungskrieg gegen die Sowjetunion. Άρθρο
       στην ηλεκτρονική εφημερίδα «Zeit Online»
       (Γερμανικά)

                       Στοιχεία προσώπου
   ΟΝΟΜΑ                    Χάινριτσι Γκόταρντ
   ΑΛΛΑ ΟΝΟΜΑΤΑ       Gotthard Heinrici, Γκόταρντ
                                 Χαϊνρίτσι
   ΜΙΚΡΗ ΠΕΡΙΓΡΑΦΗ Γερμανός στρατηγός της
                                 Βέρμαχτ
   ΗΜΕΡΟΜΗΝΙΑ          25 Δεκεμβρίου
   ΓΕΝΝΗΣΗΣ
   ΕΤΟΣ ΓΕΝΝΗΣΗΣ     1886
   ΤΟΠΟΣ ΓΕΝΝΗΣΗΣ   Γκούμπινεν, Ανατολική
                                 Πρωσία
   ΗΜΕΡΟΜΗΝΙΑ          13 Δεκεμβρίου
   ΘΑΝΑΤΟΥ
   ΕΤΟΣ ΘΑΝΑΤΟΥ       1971
   ΤΟΠΟΣ ΘΑΝΑΤΟΥ     Βάιμπλινγκεν,
                                 Βάδη-Βυρτεμβέργη

   Ανακτήθηκε από
   "http://el.wikipedia.org/wiki/%CE%93%CE%BA%CF%8C%CF%84%CE%B1%CF%81%CE%BD%CF%84_%CE%A7%CE%AC%CE%B9%CE%BD%CF%81%CE%B9%CF%84%CF%83%CE%B9"
   Κατηγορίες: Γεννήσεις το 1886 | Θάνατοι το
   1971 | Γερμανοί στρατιωτικοί | Γερμανοί
   πρωταγωνιστές του Β' Παγκοσμίου Πολέμου
   | Αποδέκτες του Σταυρού των Ιπποτών του
   Σιδηρού Σταυρού

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Български
     * Česky
     * Deutsch
     * English
     * Español
     * Français
     * עברית
     * Italiano
     * 日本語
     * Nederlands
     * ‪Norsk (bokmål)‬
     * Polski
     * Português
     * Русский
     * Slovenčina
     * Slovenščina
     * Српски / Srpski
     * Svenska
     * Türkçe
     * Tiếng Việt
     * 中文

     * Τελευταία τροποποίηση 13:45, 13 Νοεμβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
