   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                            Ν.Ο. Καλαμάτας Ποσειδών

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   O Ναυτικός Όμιλος Καλαμάτας "Ο Ποσειδών" ιδρύθηκε ανεπίσημα το 1924,
   επίσημα το 1932 και από το 1952 φέρει τη σημερινή επωνυμία. Ο ΝΟΚ, όπως
   τον αποκαλούν οι κάτοικοι, είναι ο πιο ιστορικός ναυταθλητικός όμιλος της
   Καλαμάτας. Εκτός από ναυτικά τμήματα, διαθέτει επίσης τμήματα βόλεϊ και
   σκάκι ενώ παλιότερα είχε ομάδες ποδοσφαίρου, μπάσκετ, τένις και πινγκ
   πονγκ.

   Ο Όμιλος εδρεύει στην οδό Ναυαρίνου, στην παραλία της Καλαμάτας, στη
   λεγόμενη Ακτή ΝΟΚ, όπου έχει διαμορφώσει τις αθλητικές εγκαταστάσεις του,
   τα γραφεία του και τη λέσχη. Έχει ως έμβλημα τη μορφή του Ποσειδώνα και
   χρώματα το μπλε και το λευκό.

   Από τις 26 Ιανουαρίου 2009 πρόεδρος του ΝΟΚ είναι ο Δημήτριος Κακαλίκας.

   [IMG]
   [IMG]
   Ο θεός Ποσειδών, παλαιότερο έμβλημα του ΝΟΚ, με το έτος ίδρυσης.

   Πίνακας περιεχομένων

     • 1 Ιστορικά στοιχεία

          • 1.1 Η ίδρυση
          • 1.2 Η επισημοποίηση
          • 1.3 Η σημερινή επωνυμία

     • 2 Ποδόσφαιρο
     • 3 Μπάσκετ

          • 3.1 Αγωνιστική πορεία

     • 4 Κολύμβηση

          • 4.1 Μαραθώνια κολύμβηση

     • 5 Υδατοσφαίριση
     • 6 Ιστιοπλοΐα
     • 7 Βόλεϊ

          • 7.1 Άνδρες
          • 7.2 Γυναίκες

     • 8 Σκάκι
     • 9 Εξωτερική σύνδεση

[Επεξεργασία] Ιστορικά στοιχεία

  [Επεξεργασία] Η ίδρυση

   Η πόλη της Καλαμάτας δεν είναι χτισμένη πάνω στη θάλασσα. Όμως, στην
   κοντινή παραλία υπάρχει το λιμάνι της, το οποίο στα χρόνια του μεσοπολέμου
   είχε μεγάλη κίνηση, καθώς ελληνικά και ξένα εμπορικά πλοία άραζαν εκεί για
   να φορτώσουν τα προϊόντα της μεσσηνιακής ενδοχώρας: σύκα, ελιές, λάδι,
   σταφίδα, κρασί, αλεύρι, μετάξι κλπ. Επίσης, βάρκες από τα χωριά της Μάνης
   μετέφεραν εμπορεύματα και ανθρώπους που έρχονταν για δουλειές και ψώνια.

   Έτσι στον περίγυρο του λιμανιού, στην λεγόμενη Ντουάνα (τελωνείο) και
   γενικά στην Παραλία είχε διαμορφωθεί μια μικρή συνοικία, η οποία
   αποτελείτο από εργάτες του λιμανιού, ναυτικούς, εργαζόμενους στα
   εργαστήρια και εργοστάσια που υπήρχαν, εμπόρους, ναυτικούς πράκτορες και
   περιστασιακούς κατοίκους, τους λεγόμενους «Παραλιώτες». Κατά τη διάρκεια
   της ημέρας ο πληθυσμός της συνοικίας ήταν ιδιαίτερα πολυάριθμος, μιας και
   κατέβαιναν και κάτοικοι της πόλης με το τραμ για διάφορους λόγους και το
   καλοκαίρι για αναψυχή.

   Το 1923 μια παρέα από Καλαματιανούς, τόσο Παραλιώτες όσο και από την
   κυρίως πόλη, που αγαπούσαν τη θάλασσα διοργάνωσαν αυτοσχέδιους αγώνες
   ιστιοπλοΐας. Το επόμενο έτος αποφάσισαν να ιδρύσουν ένα ναυτικό σωματείο
   που το ονόμασαν "Ποσειδώνα".

   Τα επόμενα χρόνια ο "Ποσειδών" λειτουργούσε ανεπίσημα διοργανώνοντας
   παρεΐστικους αγώνες κολύμβησης, καταδύσεων, υποβρύχιας κολύμβησης και
   ιστιοπλοΐας.

  [Επεξεργασία] Η επισημοποίηση

   Το 1931 για πρώτη φορά γίνεται μια σοβαρή διοργάνωση κολυμβητικών και
   ιστιοπλοϊκών αγώνων με μεγάλη επιτυχία και αθρόα συμμετοχή. Τους
   διοργανώνουν από κοινού ο Ποσειδών με τον άλλο ιστορικό σύλλογο της πόλης,
   το Μεσσηνιακό και είχαν τη βοήθεια της Ελληνικής Θαλάσσιας Ένωσης (Ε.Θ.Ε.)
   από την Αθήνα, της οποίας πρόεδρος ήταν ο ναύαρχος Λούνδρας. Από τους
   κολυμβητικούς αγώνες είναι γνωστός μόνον ο νικητής των 1500 μ. που ήταν ο
   Μάριος Δικαιάκος.

   Εκ των πραγμάτων προέκυψε η αναγκαιότητα της επισημοποίησης του σωματείου
   και στις 21 Μαρτίου 1932 εγκρίνεται από το πρωτοδικείο της Καλαμάτας το
   πρώτο καταστατικό του με την επωνυμία: Ναυτικός Αθλητικός Ποδοσφαιρικός
   Σύλλογος, «Ο Ποσειδών».

   Πρώτος πρόεδρος ανέλαβε ο υφασματέμπορος Γ. Κοντόλαιμος και στο πρώτο Δ.Σ.
   μετείχαν οι: Παύλος Δημακάκος, Νίκος Συκιώτης, Αλκιβιάδης Πιερρακέας, Γ.
   Ασημάκος, Δημ. Κατσαμπάνης, Σωκράτης Καλογερέας και Σωτήρης Δικαιάκος.
   Επόμενος πρόεδρος αναδείχθηκε ο Παύλος Δημακάκος, ο οποίος έκανε και τον
   προπονητή των αθλητών.

   Κατά την προπολεμική περίοδο ο σύλλογος είχε τμήματα κολύμβησης,
   καταδύσεων και υδατοσφαίρισης, ενώ μεταπολεμικά είχε και ομάδα
   ποδόσφαιρου.

  [Επεξεργασία] Η σημερινή επωνυμία

   Στις 22 Σεπτεμβρίου 1952, με νέα απόφαση του Πρωτοδικείου Καλαμάτας, ο
   σύλλογος απέκτησε τη σημερινή του επωνυμία: ΝΑΥΤΙΚΟΣ ΟΜΙΛΟΣ ΚΑΛΑΜΑΤΑΣ «Ο
   ΠΟΣΕΙΔΩΝ» .

   Στο καταστατικό προβλέπεται η δυνατότητα λειτουργίας τμημάτων σε 13
   αθλήματα, όχι μόνο ναυτικά: κολύμβηση, ιστιοπλοΐα, υποβρύχια δραστηριότητα
   και ερασιτεχνική αλιεία, κωπηλασία, θαλάσσιο σκι, καλαθοσφαίριση,
   πετοσφαίριση, αντισφαίριση, επιτραπέζια αντισφαίριση, σκάκι, στίβος,
   ενόργανη γυμναστική και ποδηλασία.

   [IMG]
   [IMG]
   Νεώτερο έμβλημα του Ν.Ο. Καλαμάτας.

   Σήμερα λειτουργούν πέντε αθλητικά τμήματα:

     • Κολύμβηση πισίνας και μεγάλων αποστάσεων (μαραθώνιος).
     • Ιστιοπλοΐα ανοιχτής θάλασσας και αγωνιστική.
     • Υδατοσφαίριση
     • Πετοσφαίριση
     • Σκάκι

[Επεξεργασία] Ποδόσφαιρο

   Όπως, αναφέρεται και στην αρχική επωνυμία, ο Ποσειδών είχε αρχικά και
   ποδοσφαιρικό τμήμα, το οποίο λειτούργησε κατά τα πρώτα χρόνια της
   μεταπολεμικής περιόδου και μετά διαλύθηκε. Το ποδοσφαιρικό τμήμα μετείχε
   στο τοπικό πρωτάθλημα και είχε πρόεδρο τον Ηλία Κελλαράκο.

   Την πρώτη ομάδα αποτελούσαν οι Νικολακέας, Κατσουλέας Π., Λεμπέσης Παν.
   (τερματοφύλακες), Κομματάς Ι., Σκαλκέας Λάκης, Κουτούβελας Γ.,
   Ανδροβιτσανέας Παν., Μπιτζωνίδης Ηρ., Μπιτζωνίδης Τέλης, Ξαρχέας, Νταϊφάς
   Πάνος, Μανωλάκος Αντ., Κάρτσωνας Γ., Κοντόλαιμος Γ., Παρθένιος Νίκος,
   Παρθένιος Ιωάν., Κάστανος Τάσος, Ραμμέας Μίμης, Βρυώνης Δημ., Μουσελίμης
   Σωτ.

   Τότε βγήκε και το τραγουδάκι του σωματείου:

   «Τρίαινα είναι το σύνθημά μας / με το χρώμα το θαλασσινό / και με τις μπλε
   τις φανελίτσες / θα βαδίσουμε όλοι εμπρός. / Αθλητής αν θες να γίνεις /
   εις το σύλλογο αυτό / προπονήσεις πρέπει να’ χεις εκατό» .

[Επεξεργασία] Μπάσκετ

   Στις αρχές της δεκαετίας του ’70 ο Ποσειδών δημιούργησε ομάδες μπάσκετ
   ανδρών και γυναικών και τμήματα υποδομής στο ανοιχτό γηπεδάκι του ΝΟΚ.
   Σύντομα ήρθαν οι επιτυχίες και τέσσερις φορές οι ομάδες του προκρίθηκαν
   στην τελική φάση των πανελληνίων πρωταθλημάτων.

     • Το 1979-80 η γυναικεία ομάδα έφτασε ως την οκτάδα του Πανελληνίου
       πρωταθλήματος. Αγωνίστηκε στον όμιλο του Νότου, τερματιζοντας 4η και
       πέτυχε τη μεγαλύτερη διάκριση που έχει πετύχει ομαδικό τμήμα του
       ομίλου.
     • Το 1988 η ομάδα Εφήβων ήρθε 4η στο Πανελλήνιο πρωτάθλημα.
     • Το 1991 η ομάδα Παίδων ήρθε 6η στο Πανελλήνιο πρωτάθλημα.
     • Το 1992 η ομάδα Νεανίδων ήρθε 6η στο Πανελλήνιο πρωτάθλημα.

   Από τα τμήματα υποδομής προήλθαν ορισμένα σπουδαία ταλέντα, όπως ο Νίκος
   Χατζής που αργότερα αγωνίστηκε σε ΑΕΚ, Ολυμπιακό και Πανιώνιο, ήταν μέλος
   της εθνικής παίδων που πήρε το ευρωπαϊκό πρωτάθλημα το 1993, της εθνικής
   εφήβων που πήρε το παγκόσμιο πρωτάθλημα το 1995 και αργότερα βασικό μέλος
   της εθνικής ανδρών. Επίσης, ο Δημήτρης Αβδάλας, επίσης διεθνής με καριέρα
   σε μεγάλες ομάδες, ο Παπανικολόπουλος, ο Γιαννακόπουλος κ.ά.

   Η ομάδα του Ποσειδώνα ανέβηκε σχετικά σύντομα τις κατηγορίες και το
   1984-85 αγωνίστηκε στη Β΄ Εθνική, στο νότιο όμιλο, από την οποία
   υποβιβάστηκε την ίδια χρονιά. Στη συνέχεια έπαιξε για πολλά χρόνια στη Γ΄
   Εθνική, για να ξανανέβει στη Β΄ το 2004. Έμεινε τρεις σεζόν, με καλύτερη
   θέση την 8η (2004-05) και στη συνέχεια υποβιβάστηκε για να οδηγηθεί το
   2008 στη διάλυση.

  [Επεξεργασία] Αγωνιστική πορεία

     • Ως το 1984: Τοπικό πρωτάθλημα.
     • 1984-85: Β΄ Εθνική (Α΄ όμιλος Νότου): υποβιβάστηκε.
     • 1985-86: Τοπικό πρωτάθλημα
     • 1986-87: Πανεπαρχιακό
     • 1987-1999: Γ΄ και Β΄ Εθνική.

     • 1999-2000: Γ΄ Εθνική (1ος όμιλος Νότου): 8η θέση

     • 2000-01: Γ΄ Εθνική (1ος όμιλος Νότου): 2η θέση

     • 2001-02: Γ΄ Εθνική (1ος όμιλος Νότου): 9η θέση

     • 2002-03: Γ΄ Εθνική (1ος όμιλος Νότου): 6η θέση

     • 2003-04: Γ΄ Εθνική (1ος όμιλος Νότου): πρωταθλητής

     • 2004-05: Β΄ Εθνική: 8η θέση

     • 2005-06: Β΄ Εθνική: 9η θέση

     • 2006-07: Β΄ Εθνική: 15η θέση, υποβιβάστηκε.

     • 2007-08: Γ΄ Εθνική.

[Επεξεργασία] Κολύμβηση

   Είναι το πρώτο τμήμα που δημιούργησε ο σύλλογος, διαμορφώνοντας
   κολυμβητικούς διαδρόμους στη θάλασσα, σε ειδικά περιορισμένο τμήμα του
   λιμανιού της Καλαμάτας. Εκτός από το Μάριο Δικαιάκο, τη δεκαετία του ’30
   ξεχώρισαν οι κολυμβητές Θεμιστοκλής Συκιώτης, Π. Ιωαννίδης. Σε όλη την
   προπολεμική περίοδο ο σύλλογος διοργάνωνε αγώνες όχι μόνο με τοπικό
   ενδιαφέρον αλλά και με πανελλήνια απήχηση.

   Την περίοδο 1940-46 ο σύλλογος δεν λειτουργεί. Η πρώτη μεταπολεμική
   δραστηριότητα είναι η διοργάνωση στις 17 Ιουλίου 1948 των κολυμβητικών
   αγώνων "Ακροπόλεια" με χορηγία της εφημερίδας "Ακρόπολις", από κοινού με
   τα καλαματιανά σωματεία: Απόλλων Καλαμάτας, Πράσινα Πουλιά Καλαμάτας και
   ΑΕΚ Καλαμάτας, τα οποία είχαν ναυτικά τμήματα. Πολύ δραστήριος
   μεταπολεμικός πρόεδρος του σωματείου υπήρξε ο Β. Γεωργόπουλος. Τόσο αυτός
   όσο και ο διάδοχός του Τάκης Καλιαμβάκος, κατάφεραν να δώσουν υπόσταση στο
   σωματείο και πανελλήνια αναγνώριση.

   Ακολουθεί μια μεγάλη περίοδος κολυμβητικής δράσης που κρατάει ως τις μέρες
   μας. Μέχρι τη δεκαετία του ’80 οι κολυμβητές του σωματείου προπονούνταν
   και αγωνίζονταν στο λιμάνι, στον ειδικά διαμορφωμένο χώρο της Ακτής ΝΟΚ.
   Μετά την ανέγερση του Δημοτικού Κολυμβητηρίου της πόλης, στην οδό
   Φιλελλήνων, το κολυμβητικό τμήμα μεταφέρθηκε εκεί. Τη χρυσή αυτή περίοδο ο
   ΝΟΚ πήρε δύο φορές το Πανεπαρχιακό Πρωτάθλημα (1979, 1980) και κατακτούσε
   αρκετούς βαθμούς στο πανελλήνιο. Μεγάλος πρωταγωνιστής εκείνης της
   περιόδου υπήρξε ο Ηλίας Μάλαμας, ο οποίος κατέκτησε πολλά μετάλλια στο
   ύπτιο και στο ελεύθερο, κατέρριψε πολλά πανελλήνια ρεκόρ μικρών κατηγοριών
   και το πανελλήνιο ανδρών στα 100 μ. ύπτιο (1.01.04 το 1982), πήρε χρυσά
   μετάλλια στους βαλκανικούς αγώνες νέων (1981) και ανδρών (1984) και
   μετείχε στις Ολυμπιάδες 1984 και 1988. Από το 1980 ως το 1985 που
   αγωνίστηκε με το ΝΟΚ, ο Μάλαμας κατέκτησε 6 χρυσά, 5 ασημένια και 3
   χάλκινα μετάλλια στο πανελλήνιο πρωτάθλημα. Από το 1986 εντάχθηκε στον
   Ολυμπιακό. Τη δεκαετία του '80 σημαντική ήταν επίσης η συνειφορά του
   Σταυριανέα στο ελεύθερο και του Λυμπέρη.

   Σήμερα στο ΝΟΚ αθλούνται δεκάδες κολυμβητές και κολυμβήτριες όλων των
   ηλικιών, σχεδόν 300 άτομα.

  [Επεξεργασία] Μαραθώνια κολύμβηση

   Η μαραθώνια κολύμβηση στην Καλαμάτα ξεκίνησε το 1988 με τη διοργάνωση του
   Α΄ κολυμβητικού μαραθώνιου. Πρόκειται για τον αγώνα που είναι γνωστός με
   την επωνυμία: Διάπλους Μεσσηνιακού Κόλπου. Διεξάγεται στη διαδρομή
   Καλαμάτα – Κορώνη, σε απόσταση 30 χλμ.

   Επίσης, από το 2002 ο ΝΟΚ διοργανώνει τα πανελλήνια πρωταθλήματα 5 και 10
   χιλιομέτρων. Ο πρόεδρος του Ν.Ο.Κ να είναι και πρόεδρος της Ελληνικής
   Ομοσπονδίας Μαραθώνιας Κολύμβησης.

[Επεξεργασία] Υδατοσφαίριση

   Είναι από τα παλαιότερα τμήματα του σωματείου, αφού αναφέρεται από το
   1932. Ουδέποτε διέκοψε τη δράση του και μεταπολεμικά μετείχε ανελλιπώς
   στις εθνικές διοργανώσεις, διοργανώνοντας στην Καλαμάτα ομίλους
   πρωταθλημάτων της Ομοσπονδίας αλλά και ταξιδεύοντας σε άλλες πόλεις της
   Ελλάδας. Ως τη δεκαετία του ’80 αγωνιζόταν στο λιμάνι.

   Είχε αρκετές επιτυχίες και στο παρελθόν το ανδρικό τμήμα έχει καταφέρει να
   αγωνιστεί στη Β΄ Εθνική και στην Α2. Το 1976 ανέβηκε για πρώτη φορά στη
   δεύτερη σε πανελλήνιο επίπεδο κατηγορία. Τότε κατέκτησε αήττητος το
   πρωτάθλημα Β΄ κατηγορίας. Στην τελική φάση, που διεξήχθη στην Καλαμάτα,
   νίκησε στον τελικό τον ΕΝΟΑ με 5-4 και ανέβηκε στην Α΄, που ήταν τότε η
   πρώτη μετά την Εθνική κατηγορία. Αγωνιζόταν στην Α2 και στη Β΄ Εθνική ως
   το 2008-09. Το 2009 υποβιβάστηκε στη Γ΄ Εθνική κατηγορία και το 2010
   τερμάτισε στην 3η θέση χάνοντας την άνοδο στις λεπτομέρειες.

   Υπάρχουν επίσης ομάδες Παίδων και Νέων με πανελλήνιες διακρίσεις καθώς και
   γυναικεία τμήματα υποδομής.

[Επεξεργασία] Ιστιοπλοΐα

   Παλιό τμήμα το οποίο λειτουργούσε μόνο στον τομέα σκαφών ανοιχτής
   θαλάσσης. Στον τομέα αυτό λειτουργεί Σχολή Ανοιχτής Θαλάσσης με θεωρητική
   και πρακτική εκπαίδευση.

   Το αγωνιστικό τμήμα ιστιοπλοΐας ιδρύθηκε το 1974, με σκάφη τύπου
   «Όπτιμιστ», την εποχή που πρόεδρος του ΝΟΚ ήταν ο ιατρός Νίκος Σκορδιάς
   και έφορος του ιστιοπλοϊκού τμήματος ο Γεώργιος Μαρκόπουλος. Πρώτοι
   προπονητές ήταν ο Τζόν Κάρς και η σύζυγός του Μπέβερλιν από την Αυστραλία.

   Ο πρώτος ιστιοπλόος του Ν.Ο.Κ. που συμμετείχε σε Πανελλήνιο Πρωτάθλημα
   Όπτιμιστ ήταν ο Βασίλειος Αργύρης το 1975. Το 1979 αποκτήθηκαν σκάφη τύπου
   «Φιν», το 1981 «Λέιζερ» και το 1987 «420». Σήμερα ο ΝΟΚ έχει μεγάλη
   εμπειρία στη διοργάνωση τοπικών και πανελληνίων αγώνων στο Μεσσηνιακό
   κόλπο.

   Καλύτεροι αθλητές στην ιστορία του ΝΟΚ οι Ιωάννης Μπακόγιωργας και
   Γεώργιος Σπυρόπουλος που μετείχαν στην εθνική ομάδα. Καλύτερη αθλήτρια η
   Αθηνά Σκαρπαλέζου με συμμετοχή στην Βαλκανιάδα το 1995, όπου τερμάτισε
   δεύτερη.

   Σήμερα στο ΝΟΚ είναι γράμμενοι πάνω από 50 ενεργοί ιστιοπλόοι όλων των
   ηλικιών.

[Επεξεργασία] Βόλεϊ

  [Επεξεργασία] Άνδρες

   Το τμήμα πετοσφαίρισης του Ναυτικού Ομίλου είναι περισσότερο γνωστό ως
   "Ποσειδών Καλαμάτας". Το ανδρικό τμήμα ιδρύθηκε στις αρχές της δεκαετίας
   του ’70 επί προεδρίας Νίκου Σκορδιά, με πρώτο έφορο τον Ξυγκώρο. Πρώτος
   προπονητής ήταν ο ο Γιάννης Ηλιάδης και τον πρώτο πυρήνα αθλητών
   αποτελούσαν οι: Χρήστος Σαρρής, Σπύρος Γεωργουλέας, Βασίλης και Γιώργος
   Μπεσσής, Ηλίας Δαμήλος, Δημήτρης Σαρήγιαννης, Δημήτρης Αδαμόπουλος και ο
   Κύρος Δουρόπουλος, που στη συνέχεια άφησε εποχή σαν σέντερ-φόρ στον Πάμισο
   Μεσσήνης.

   Από την περίοδο 1979-80 με προπονητή το Σπύρο Γεωργουλέα (αδερφό του
   σημερινού επιφανή διεθνή διαιτητή βόλεϊ Γιώργου Γεωργουλέα) μπαίνουν οι
   βάσεις για τη μεγάλη ομάδα του ΝΟΚ, που έγινε γνωστή στο πανελλήνιο τα
   επόμενα χρόνια. Το 1981 ο Γεωργουλέας οδηγεί την ομάδα στην τελική φάση
   για άνοδο στην Β’ Εθνική, που τα καταφέρνει το καλοκαίρι του ίδιου έτους
   με προπονητή το Γιάννη Αγγελονίδη.

   Αγωνιστική πορεία

     • Το 1981-82 τερματίζει στην 3η θέση στη Β΄ Εθνική, την ανώτερη στην
       ιστορία της, με προπονητή τον Κύπριο Δημήτρη Χατζηδημητρίου.
     • Το 1982-83 τερματίζει στις τελευταίες θέσεις και σώζεται έπειτα από
       αγώνες μπαράζ.
     • Το 1983-84 υποβιβάζεται στο τοπικό, αφού παραχωρεί τους καλύτερους
       παίκτες της. Τη μεγάλη ομάδα της περιόδου αυτής αποτελούσαν οι:
       Σωτήρης και Βασίλης Ραμμέας, Χρ. Πετεινάρης, Νίκος Βεργής, Ηρακλής
       Πολυχρονόπουλος, Σωτήρης και Παναγιώτης Δεδούσης, Κώστας Μπαχράμης, Ν.
       Γιατράκος και Χ. Κουτέλας.
     • Το 1984-85 φτάνει στον τελικό των αγώνων μπαράζ αλλά χάνει την άνοδο
       στη Β΄ Εθνική. Είχε προπονητή το Γιάννη Σουρή και σημαντικούς παίκτες
       τους Αντώνη Μαυρέα και Γιώργο Νικολετσέα.
     • Το 1985 η ανδρική ομάδα του Ποσειδώνα διαλύθηκε.

  [Επεξεργασία] Γυναίκες

   Η γυναικεία ομάδα βόλεϊ ιδρύθηκε στα τέλη της δεκαετίας του ’70 από τη
   Μαρία Τσιριμπή και έφτασε ως την Α΄ Εθνική, όπου αγωνίστηκε τέσσερις
   σεζόν. Είναι το μοναδικό ομαδικό τμήμα του ομίλου που έχει κατορθώσει να
   παίξει στην ανώτερη εθνική κατηγορία.

     • Το 1981-82 ανεβαίνει στην Α’ Εθνική Κατηγορία (8 ομάδες) με προπονητή
       τον Δημήτρη Χατζηδημητρίου. Τερματίζει στην τρίτη θέση του νοτίου
       ομίλου.
     • Το 1982-83 αγωνίστηκε στην ενιαία Α΄ Εθνική με προπονητή τον Δημήτρη
       Καραμπίνη. Τερματίζει 8ος και υποβιβάζεται. Καλύτερες παίκτριες
       εκείνης της ιστορικής ομάδας ήταν οι: Τζούλια Σταθάκη (πήγε στον ΠΑΟ),
       Πότα Αθανασοπούλου, Μαρία Λιανού, Τζίνα Γιάνναρη, Μαρία Νικολετσέα,
       Μάγδα Σακελλαροπούλου και Φιλίτσα Μαλαπέτσα, η οποία στη συνέχεια
       αγωνίστηκε στον Παναθηναϊκό και στην Εθνική ομάδα. Έφορος του τμήματος
       ήταν όλα αυτά τα χρόνια η Μαίρη Γιάνναρη.
     • Από το 1986-87 ως το 1989-90 αγωνίστηκε στην Β΄ Εθνική Κατηγορία και
       στη συνέχεια στο τοπικό, όπου αγωνίζεται και σήμερα με αθλήτριες
       κυρίως νεάνιδες.

[Επεξεργασία] Σκάκι

   Το τμήμα ιδρύθηκε το 1971 με πρώτο έφορο τον Καρατζά. Από το 1976
   συμμετέχει στο Διασυλλογικό Πρωτάθλημα και το 1981 ανέβηκε στη Β΄ Εθνική.
   Έχει κατακτήσει το Κύπελλο Πελοποννήσου (1988) και έχει φτάσει στα
   προημιτελικά του Κυπέλλου Ελλάδος (1994). Από το 2002 λειτουργεί ακαδημία
   σκακιού με 100 παιδιά.

[Επεξεργασία] Εξωτερική σύνδεση

     • http://www.nok.gr/

   Ανακτήθηκε από
   "http://el.wikipedia.org/wiki/%CE%9D.%CE%9F._%CE%9A%CE%B1%CE%BB%CE%B1%CE%BC%CE%AC%CF%84%CE%B1%CF%82_%CE%A0%CE%BF%CF%83%CE%B5%CE%B9%CE%B4%CF%8E%CE%BD"
   Κατηγορίες: Αθλητικοί σύλλογοι Μεσσηνίας | Ιδρύσεις αθλητικών συλλόγων το
   1924 | Ελληνικοί σύλλογοι κολύμβησης | Ελληνικοί σύλλογοι υδατοσφαίρισης |
   Ελληνικοί σύλλογοι πετοσφαίρισης | Ελληνικοί σύλλογοι καλαθοσφαίρισης |
   Ελληνικοί ναυτικοί όμιλοι

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

     • Τελευταία τροποποίηση 06:25, 20 Αυγούστου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
