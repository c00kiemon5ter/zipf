   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                    Οδυσσέας

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Ο Οδυσσέας καθώς τυφλώνει τον Πολύφημο. Ελληνικό γλυπτό του 2ου αιώνα π.χ.

   Ο Οδυσσέας, μυθικός βασιλιάς της Ιθάκης,είναι ο βασικός ήρωας στο επικό
   ποίημα του Ομήρου, Οδύσσεια, και επίσης διαδραματίζει καθοριστικό ρόλο στο
   άλλο έπος του Ομήρου, την Ιλιάδα. Είναι ευρέως γνωστός για την πονηριά και
   εφευρετικότητά του, και διάσημος για τα δέκα χρόνια που του πήρε η
   επιστροφή στο σπίτι του, μετά τον Τρωικό Πόλεμο όπως αλληγορικά του
   απέδωσε ο Όμηρος. Ήταν γιος του Λαέρτη και της Αντίκλειας, σύζυγος της
   Πηνελόπης και πατέρας του Τηλεμάχου.

   Το γενεαλογικό δέντρο του Οδυσσέα, ενός από τους καλύτερους υπαρχηγούς του
   Αγαμέμνονα και ήρωα που διακρίθηκε όσο λίγοι στην Ιλιάδα, παραμένει
   σκοτεινό και δυσνόητο. Ο πατέρας (ή πατριός) του Λαέρτη είναι ο Αρκέσιος,
   γιος του Κέφαλου (γνωστού ιδρυτή της Κεφαλλονιάς), και εγγονός του Αιόλου.
   Στην τραγωδία «Ιφιγένεια εν Αυλίδι» του Ευριπίδη ο μυθικός Σίσυφος
   αναφέρεται ως ο πατέρας του, ενώ πιστεύεται ότι απέκτησε και ένα γιο με
   την Κίρκη, τον Τηλέγονο.

   Η Ιθάκη ήταν ένα από τα πολλά νησιά που περιλαμβάνονταν στο βασίλειο του
   Οδυσσέα, μεταξύ των Ιόνιων νήσων της Αρχαίας Ελλάδας. Το βασίλειό του
   φαίνεται πως είχε και ένα μικρό προπύργιο στην ηπειρωτική Ελλάδα, κοντά
   στον ποταμό Αχελώο. Τα ακριβή στοιχεία και όρια του βασιλείου δεν είναι
   γνωστά, καθώς οι πληροφορίες που παρέχει ο Όμηρος είναι ασαφείς.

   Πίνακας περιεχομένων

     • 1 Ετυμολογία
     • 2 Πριν από τον Τρωικό Πόλεμο

          • 2.1 Νεανικά χρόνια
          • 2.2 Ελένη και Πηνελόπη
          • 2.3 Επιστράτευση

     • 3 Κατά τη διάρκεια του πολέμου
     • 4 Το ταξίδι της επιστροφής
     • 5 Πηγή έμπνευσης
     • 6 Βιβλιογραφία

[Επεξεργασία] Ετυμολογία

   Το όνομά Οδυσσέας έχει αρκετές εκδοχές: Ολυσσεύς, Ουλιξεύς, Ουλίξης, στα
   Λατινικά είναι γνωστός ως Ulysses ενώ στη Ρωμαϊκή μυθολογία έχει το όνομα
   Ulixes.

   Το όνομα «Οδυσσεύς», που προέρχεται από το ρήμα «οδύσσομαι» (οργίζομαι,
   μισώ κάποιον) και σημαίνει εξοργισμένος, αλλά και ο μισούμενος από τους
   θεούς, αυτός που έδωσε αφορμές δυσαρέσκειας, πιστεύεται ότι του το έδωσε ο
   παππούς του (από την πλευρά της μητέρας του), ο Αυτόλυκος. Αυτή η εκδοχή
   στηρίζεται στο γεγονός ότι ο Οδυσσέας μισεί τους Θεούς και οι Θεοί μισούν
   τον Οδυσσέα.

   Σύμφωνα με τον Όμηρο το όνομα σημαίνει «γιος της πέτρας», αλλά πιο πιθανό
   είναι να συγγενεύει ετυμολογικά με την λέξη «οδηγός». Μπορεί επίσης να
   σημαίνει «πόνος» με την έννοια «αυτός που προκαλεί και αισθάνεται πόνο». Ο
   Οδυσσέας εξάλλου αισθάνεται έναν διαρκή πόνο πνευματικό ή/και σωματικό -
   προκαλεί δηλαδή πόνο σε κάποιον άλλο και παράλληλα κάποιος άλλος σ΄αυτόν.

   Στον Οδυσσέα αποδίδεται μερικές φορές και το πατρωνυμικό ουσιαστικό
   Λαερτιάδης, δηλαδή «γιος του Λαέρτη».

[Επεξεργασία] Πριν από τον Τρωικό Πόλεμο

  [Επεξεργασία] Νεανικά χρόνια

   Λίγα είναι γνωστά για τα παιδικά και εφηβικά χρόνια του Οδυσσέα. Από τις
   λιγοστές αναφορές στην Οδύσσεια μαθαίνουμε για το κυνήγι του κάπρου στο
   σπίτι του Αυτόλυκου, στον Παρνασσό. Σε αυτό το κυνήγι ο Οδυσσέας
   τραυματίστηκε και απέκτησε μια ουλή πάνω από το γόνατο (σημάδι που ήταν
   αρκετό για να τον αναγνωρίσει η υπηρέτρια του, Ευρύκλεια, όταν επέστρεψε
   στην Ιθάκη). Σε άλλο σημείο μαθαίνουμε για το ταξίδι του στη Μεσσήνη (?)
   και την γνωριμία του με τον Ίφιτο, γιο του Ευρυκλέα, που του χάρισε το
   βαρύ τόξο με το οποίο φόνευσε αργότερα τους μνηστήρες.

  [Επεξεργασία] Ελένη και Πηνελόπη

   Ο Οδυσσέας ήταν ένας από τους υποψήφιους μνηστήρες της Ελένης, κόρης του
   Τυνδάρεω. Ο Τυνδάρεως όμως, φοβούμενος ότι θα προσβάλει τους ισχυρούς και
   διάσημους μνηστήρες που είχαν συγκεντρωθεί, καθυστερούσε την διαδικασία
   επιλογής. Τότε ο Οδυσσέας, που είχε υποσχεθεί να λύσει το πρόβλημα,
   πρότεινε όλοι οι μνηστήρες να ορκιστούν ότι θα υποστηρίζουν και θα βοηθάνε
   όποιον διάλεγε η Ελένη για σύζυγό της. Οι μνηστήρες, μεταξύ των οποίων και
   ο Οδυσσέας, πήραν τον όρκο και έτσι η Ελένη διάλεξε τον Μενέλαο, τον πιο
   ισχυρό από αυτούς.

   Δύο εκδοχές υπάρχουν για το γάμο του Οδυσσέα με την Πηνελόπη. Η πρώτη
   εκδοχή, που περιγράφει και ο Όμηρος, θέλει τον Οδυσσέα να νικά τους
   αντίζηλούς του σε αγώνα δρόμου που είχε προκηρύξει ο Ικάριος, πατέρας της
   Πηνελόπης. Σύμφωνα με την δεύτερη εκδοχή, ο Οδυσσέας για την βοήθεια που
   προσέφερε στον Τυνδάρεω στο γάμο της Ελένης, πήρε ως αντάλλαγμα την κόρη
   του αδερφού του, Ικαρίου.

  [Επεξεργασία] Επιστράτευση

   Όταν η Ελένη απήχθη από τον Πάρη της Τροίας (γεγονός που προκάλεσε τον
   Τρωικό πόλεμο), οι μνηστήρες κλήθηκαν να τιμήσουν τον όρκο τους και να
   βοηθήσουν τον Μενέλαο να πάρει πίσω την Ελένη. Σύμφωνα με τον Όμηρο, ο
   Οδυσσέας γνώριζε από χρησμό ότι θα επέστρεφε μετά από 20 χρόνια και γι'
   αυτό δεν ήθελε να συμμετάσχει στην εκστρατεία. Για να απαλλαγεί από την
   επιστράτευση παρίστανε τον τρελό, η απάτη του όμως έγινε αντιληπτή και
   αποκαλύφθηκε από τον Παλαμήδη και έκτοτε ο Οδυσσέας αφιερώθηκε στην
   επιτυχία της εκστρατείας. Κατ' άλλους, ο αδερφός του Μενέλαου, Αγαμέμνων,
   επισκέφτηκε τον Οδυσσέα στην Ιθάκη και έπειτα από μεγάλο κόπο τον έπεισε
   να συμμετάσχει στην Τρωική εκστρατεία.

   Με τον Οδυσσέα πλέον μέλος του εκστρατευτικού σώματος, ο Αγαμέμνων
   στράφηκε προς τον Αχιλλέα (που δεν ήταν μνηστήρας της Ελένης), επειδή είχε
   ειπωθεί ότι η Τροία δεν θα έπεφτε χωρίς αυτόν. Ο Οδυσσέας στάλθηκε στη
   Σκύρο, στην Αυλή του Λυκομήδη, για να εξασφαλίσει την συμμετοχή του
   Αχιλλέα. Η μητέρα όμως του Αχιλλέα, η Θεά Θέτις, τον συμβούλευσε να ντυθεί
   με γυναικεία ρούχα και να κρυφτεί ανάμεσα στις γυναίκες της αυλής, ώστε να
   μην υποχρεωθεί να συμμετάσχει στον πόλεμο. Η Θέτις οδηγήθηκε σε αυτήν την
   πράξη από την προφητεία που έλεγε ότι ο γιος της είτε θα ζούσε μια μακρά
   και ανιαρή ζωή είτε θα πέθαινε νέος επιτυγχάνοντας αιώνια δόξα, και
   φοβόταν τις συνέπειες αν έφευγε για την Τρωική εκστρατεία. Ο Οδυσσέας
   αδυνατώντας να εντοπίσει τον Αχιλλέα ζήτησε, πριν επιστρέψει, να του
   επιτραπεί να κάνει δώρα στις γυναίκες της αυλής. Έβγαλε κάποια χρυσαφικά
   καθώς επίσης και ένα σπαθί, ένα κοντάρι και μια ασπίδα. Όλες οι γυναίκες
   ενδιαφέρθηκαν για τα κοσμήματα εκτός από μια, της οποίας το ενδιαφέρον
   τράβηξε ο στρατιωτικός εξοπλισμός. Ο Οδυσσέας υποψιάστηκε την απάτη και
   σήμανε μια πολεμική σάλπιγγα, με το άκουσμα της οποίας η «γυναίκα»
   ενστικτωδώς άρπαξε τα όπλα. «Αυτή» τελικά αποδείχθηκε πως ήταν ο Αχιλλέας
   και έτσι ο Οδυσσέας με την πονηριά του κατάφερε να τον ανακαλύψει. Τότε η
   Θέτις επέτρεψε στον Αχιλλέα να πολεμήσει, αφού πρώτα του έδωσε την
   πανοπλία του πατέρα του, του Πηλέα, που είχε σφυρηλατηθεί από τον ίδιο τον
   Θεό Ήφαιστο, για να τον προστατεύει στη μάχη.

   Λίγο πριν ξεκινήσει ουσιαστικά ο πόλεμος, ο Οδυσσέας μαζί με τον Μενέλαο
   σχημάτισαν μια διπλωματική αποστολή με σκοπό να φέρουν πίσω την Ελένη
   ειρηνικά. Και ενώ τα επιχειρήματα του Μενέλαου ήταν συναισθηματικά και μη
   πειστικά, ο Οδυσσέας παραλίγο να πείσει την τρωική γερουσία να επιστρέψουν
   την Ελένη, αλλά τελικά απέτυχε.

[Επεξεργασία] Κατά τη διάρκεια του πολέμου

   Κύριο άρθρο: Ιλιάδα

   Ο Οδυσσέας ήταν από τους βασικούς Αχαιούς ήρωες στον Τρωικό Πόλεμο. Οι
   άλλοι ήταν ο «θεϊκός» Αχιλλέας, ο «αρχοντικός» Αγαμέμνων, ο Μενέλαος, ο
   σοφός Νέστωρ, ο Αίας ο Τελαμώνιος και ο Διομήδης.

   Στην Ιλιάδα ο Οδυσσέας παρουσιάζεται από τον όμηρο ως ένας ανδρείος
   πολεμιστής, συνετός βασιλιάς και πολυμήχανος αρχηγός. Η άποψή του πάνω σε
   πολλά θέματα υιοθετείται από τους άλλους αρχηγούς καθώς όλοι τον σέβονταν.
   Εξάλλου η τριάδα Νέστωρ, Οδυσσέας και Ιδομενέας αναγνωρίζονταν ως οι πιο
   αξιόπιστοι σύμβουλοι. Κατά την διάρκεια του πολέμου ο Οδυσσέας
   αναδεικνύεται σε συμφιλιωτική και ενωτική δύναμη μεταξύ των Ελλήνων.
   Προσπαθεί να συμφιλιώσει τον Αχιλλέα με τον Αγαμέμνων, μετά την διαμάχη
   για την Βρισηίδα, και μεταπείθει τον Αγαμέμνων όταν απογοητευμένος από τις
   στρατιωτικές ήττες σκέφτεται να εγκαταλείψει την Τροία. Καταφέρνει ακόμη
   να συγκρατήσει τον μαινόμενο Αχιλλέα όταν μετά τον θάνατο του Πατρόκλου
   θέλει να επιτεθεί στους Τρώες άμεσα και απροετοίμαστα.

   Η γενναιότητα και η πολεμική του ικανότητα εξυμνούνται πολλές φορές από
   τον Όμηρο στην Ιλιάδα, πιο πολύ όμως στις νυχτερινές του εκστρατείες. Με
   τον Διομήδη κατάφεραν να εισχωρήσουν στην Τροία και να κλέψουν το
   παλλάδιο, ενώ σε άλλο χρονικό σημείο πήγαν στο στρατόπεδο των Θρακών,
   σκότωσαν πολλούς από αυτούς στον ύπνο τους και έκλεψαν τα άλογα του
   βασιλιά τους. Κατά τους νεκρικούς αγώνες προς τιμή του Πάτροκλου κατάφερε
   με την βοήθεια της Αθηνάς να νικήσει στον αγώνα δρόμου. Στη συνέχεια
   νίκησε τον Αίαντα τον Τελαμώνιο (στους νεκρικούς αγώνες προς τιμή του
   Αχιλλέα) κερδίζοντας την πανοπλία του νεκρού Αχιλλέα και προκαλώντας την
   αυτοκτονία του Αίαντα με το σπαθί που του είχε χαρίσει ο Έκτορας.

   Η πιο καταλυτική συνεισφορά του Οδυσσέα στο Τρωικό Πόλεμο όμως ήταν
   έμπνευση του Δούρειου Ίππου. Το ξύλινο αυτό κατασκεύασμα, δείγμα
   στρατηγικής ευφυίας, κατασκευάστηκε από τον Eπειό σύμφωνα με τις οδηγίες
   του Οδυσσέα. Όταν ολοκληρώθηκε, ο Οδυσσέας οδήγησε στο εσωτερικό του Ίππου
   δεκάδες Αχαιούς και περίμεναν καρτερικά τους «θριαμβευτές» Τρώες. Οι
   Τρώες, αφού πίστεψαν ότι οι Αχαιοί εγκατέλειψαν της ακτές της Τροίας και
   τους άφησαν ως δώρο τον Δούρειο Ίππο, τον οδήγησαν στο εσωτερικό της πόλης
   και άρχισαν ξέφρενα γλέντια. Με το πέσιμο της νύχτας όμως, οι κρυμμένοι
   στο εσωτερικό του Ίππου Αχαιοί, εξόρμησαν και κατάφεραν να καταλάβουν την
   απροστάτευτη πόλη σχετικά εύκολα. Αυτό σήμανε και το τέλος του Τρωικού
   Πολέμου.

[Επεξεργασία] Το ταξίδι της επιστροφής

   Κύριο άρθρο: Οδύσσεια
   [IMG]
   [IMG]
   Ο Οδυσσέας καθώς προσφέρει κρασί στον Πολύφυμο.

   Όταν η πόλη της Τροίας κυριεύθηκε από τους Αχαιούς, μετά από δεκάχρονο
   πόλεμο, πολλοί από τους νικητές προέβησαν σε ακρότητες. Σκότωσαν πολλούς
   αμάχους, γυναίκες και παιδιά, αλλά και αιχμάλωτους στρατιώτες. Σκότωσαν
   ακόμη και αυτούς που ζητούσαν άσυλο μέσα στους ιερούς ναούς των Θεών. Οι
   λιγοστοί επιζώντες, γυναίκες επί το πλείστον, μεταφέρθηκαν στα καράβια για
   να χρησιμοποιηθούν ως σκλάβες μετά την επιστροφή στην πατρίδα του καθενός.
   Στο τέλος της Ιλιάδας αναφέρεται η ολοκληρωτική λεηλασία, καταστροφή και
   ισοπέδωση της πόλης, δεν άφησαν όρθιους ούτε τους ιερούς ναούς των θεών.

   Μετά την λήξη του πολέμου, ο Οδυσσέας, όπως όλοι, πήρε το δρόμο της
   επιστροφής για την Ιθάκη. Για τις προσβολές κατά των Θεών όμως που
   διέπραξε στην Τροία (ύβρις) επήλθε η τιμωρία του (νέμεσις), δεκάχρονη
   περιπλάνηση πριν φτάσει στην Ιθάκη. Αρχικά, για τον Οδυσσέα, οι Θεοί δεν
   είχαν αποφασίσει για μια τόσο μεγάλη τιμωρία αλλά όταν ο Οδυσσέας τύφλωσε
   τον Πολύφημο, εξόργισε τον Ποσειδώνα, ο οποίος ορκίστηκε να μην τον αφήσει
   ποτέ να επιστρέψει στην Ιθάκη. Όλες οι περιπέτειες και περιπλανήσεις
   περιγράφονται λεπτομερώς από τον Όμηρο στην Οδύσσεια.

   Ξεκινώντας από την Τροία ο Οδυσσέας είχε στην διάθεσή του 12 καράβια, μέσα
   στα οποία επέβαιναν οι Ιθακήσιοι συμπολεμιστές του. Οι περιπλανήσεις τους
   αρχίζουν με την πλεύση και την μάχη στην χώρα των Κικόνων, την περιπέτεια
   στη χώρα των Λωτοφάγων και στην συνέχεια στη χώρα των Κυκλώπων, όπου
   παγιδεύτηκαν στη σπηλιά του Πολύφημου και ο Οδυσσέας τον τύφλωσε,
   επισύροντας το μένος του Ποσειδώνα. Έπειτα έφτασαν στο νησί του Αιόλου,
   όπου ο ομώνυμος Θεός του παρέδωσε έναν ασκό που περιείχε όλους τους
   ανέμους εκτός από τους ευνοϊκούς, για να επιστρέψει αμέσως στην Ιθάκη.
   Πλησιάζοντας όμως στην Ιθάκη, οι σύντροφοι του Οδυσσέα ανοίγουν τον ασκό,
   προκαλώντας καταιγίδα που καταστρέφει 11 καράβια και παρασέρνει αυτό του
   Οδυσσέα μέχρι το νησί των Λαιστρυγόνων. Από εκεί πάνε στο νησί της Κίρκης,
   μια μάγισσα που μεταμόρφωσε πολλούς από το πλήρωμα σε ζώα. Ένα χρόνο
   αργότερα, και αφού έχει κατέβει στον Άδη για να συναντήσει τον Τειρεσία,
   φεύγοντας από το νησί της Κίρκης, περνάνε από το στενό των Σειρήνων, το
   στενό της Σκύλας και της Χάρυβδης και φτάνουν αποδεκατισμένοι στον νησί
   του Θεού Ήλιου.

   Στο νησί του Ήλιου, οι εναπομείναντες σύντροφοί του βρίσκουν το θάνατο και
   αυτός παρασυρόμενος από τα κύματα φτάνει μόνος του στο νησί της Καλυψούς.
   Με την Καλυψώ μένει για 7 χρόνια πριν αποχωρίσει με μια σχεδία και, μετά
   την τρικυμία που προκαλεί ο Ποσειδώνας, καταλήγει στο νησί των Φαιάκων.
   Εκεί περιμαζεύεται από την Ναυσικά και βρίσκει καταφύγιο στην Αυλή του
   βασιλιά Αλκίνοου, όπου τελικά αποκαλύπτει την πραγματική του ταυτότητα και
   συγκινεί όλους με την αφήγηση των περιπλανήσεων του (σημείο όπου ξεκινάει
   η Οδύσσεια). Με την βοήθεια του Αλκίνοου και έπειτα από νέα τρικυμία ο
   Οδυσσέας καταφέρνει τελικά, μετά από 10 χρόνια, να φτάσει στην Ιθάκη.

   Στην επιστροφή αναγκάζεται αρχικά να κρυφθεί (αφού ήταν μόνος του) πριν
   τελικά εξοντώσει με τη βοήθεια του Τηλέμαχου και του Εύμαιου τους 40
   μνηστήρες, δηλαδή αριστοκρατικούς γόνους του βασιλείου του, που θεωρώντας
   πως είναι νεκρός πολιορκούσαν επί 10 χρόνια την πιστή βασίλισσα Πηνελόπη,
   με κύριο σκοπό να καταλάβει κάποιος από αυτούς τον άδειο (όπως πίστευαν)
   θρόνο του Οδυσσέα.

   Τελικά εξόντωσε και τις βασιλικές παλλακίδες που τον πρόδωσαν όλο αυτό το
   διάστημα.

[Επεξεργασία] Πηγή έμπνευσης

   [IMG]
   [IMG]
   Οδυσσέας και Ναυσικά.

   Κατά καιρούς, πολλοί συγγραφείς εμπνεύστηκαν από την ιστορία του Οδυσσέα
   και την τροποποίησαν λιγότερο ή περισσότερο. Οι κλασικοί Έλληνες
   συγγραφείς που ασχολήθηκαν με τον Οδυσσέα (Ευριπίδης, Πίνδαρος και
   Σοφοκλής) τον σέβονταν για την πονηριά και την εξυπνάδα του και τον
   παρουσίαζαν ως ένα τίμιο πολεμιστή και βασιλιά. Οι Ρωμαίοι συγγραφείς ήταν
   διχασμένοι, καθώς κάποιοι τον κατέκριναν (Βιργίλιος, Στάτιος) και κάποιοι
   τον τιμούσαν (Οράτιος, Οβίδιος). Ακόμη πιο μεταγενέστεροι συγγραφείς που
   ασχολήθηκαν μαζί του είναι οι Καλντερόν, Δάντης, Τζοβάνι Πάσκολι, Τένισον,
   Νίκος Καζαντζάκης και Τζέιμς Τζόις.

   Κατά κανόνα, στα μετά-ομηρικά έπη ο Οδυσσέας παρουσιάζεται ως ένας
   δολοπλόκος χαρακτήρας που δεν έχει αρετές και ηθικούς φραγμούς. Στο έργο
   «Κύπρια έπη» αναφέρεται ότι παρίστανε τον τρελό, οργώνοντας και σπέρνοντας
   τα χωράφια του με αλάτι αντί για σπόρους, με σκοπό να μη λάβει μέρος στην
   εκστρατεία. Όταν μάλιστα ο Παλαμήδης αποκάλυψε την αλήθεια αναγκάζοντάς
   τον να εκστρατεύσει, ο Οδυσσέας τον σκότωσε με την βοήθεια του Διομήδη.
   Στη «Μικρή Ιλιάδα» πάλι, ο Οδυσσέας προσπαθεί χωρίς αποτέλεσμα να
   δολοφονήσει τον Διομήδη για να οικειοποιηθεί τη δόξα από την κλοπή του
   παλλαδίου, ενώ αργότερα σκοτώνει και τον μικρό γιο του Έκτορα, Αστυάνακτα.
   Λέγεται ακόμη ότι ο Οδυσσέας ήταν αυτός που σχεδίασε τον ερχομό της
   Ιφιγένειας, με το πρόσχημα ότι θα παντρευτεί τον Αχιλλέα, για να θυσιαστεί
   επειδή δεν είχαν ούριο άνεμο.

[Επεξεργασία] Βιβλιογραφία

     • Αγγλόγλωσση Βικιπαίδεια
     • Εγκυκλοπαίδεια ΔΟΜΗ
     • Εγκυκλοπαίδεια Πάπυρος-Λαρούς-Μπριτάνικα
     • Ελληνική Μυθολογία (Εκδοτική Αθηνών 1986)

     • Ο αστεροειδής 5254 Οδυσσεύς (5254 Ulysses), που ανακαλύφθηκε το 1986
       και ανήκει στην Τρωική Ομάδα, πήρε το όνομά του από τον μυθικό βασιλιά
       της Ιθάκης.

   π • σ • ε
                         Ήρωες της Ελληνικής μυθολογίας
   Αίας ο Τελαμώνιος · Αρίων · Αχιλλέας · Βελλεροφόντης · Διόσκουροι ·
   Ηρακλής · Θησέας · Ιάσονας · Οδυσσέας · Ορφέας · Περσέας · Φαέθων

   π • σ • ε
                            Χαρακτήρες στην Οδύσσεια
   Αγαμέμνων • Αγέλαος • Αίας • Αίολος • Αλιθέρσης •
   Αλκίνοος • Αμφιμέδων • Αμφίνομος • Αντίκλεια • Αντίνοος
   • Αντιφάτης • Άντιφος • Άργος • Αρήτη • Άρητος • Καλυψώ
   • Κίρκη • Κλυτίος • Δευκαλίων • Δημόδοκος • Δημοπτόλεμος
   • Ελένη • Ελπήνωρ • Εύμαιος • Ευπείθης • Ευρύκλεια •
   Ευρύλοχος • Ευρύμαχος • Ευρυμέδουσα • Έχετος • Εχέφρων • Head Odysseus MAR
   Θεοκλύμενος • Θρασυμήδης • Ιδομενέας • Ίρος • Κίκονες •  Sperlonga.jpg
   Λαέρτης • Λειώδης • Μέδων • Μελάνθιος • Μελανθώ •
   Μενέλαος • Μέντης • Μέντωρ • Ναυσικά • Νέστωρ • Οδυσσέας
   • Πεισίστρατος • Περιμήδης • Πηνελόπη • Πολίτης •
   Πολυδάμνα • Πολύφημος • Στράτιχος • Τηλέμαχος • Φήμιος •
   Φιλοίτιος • Ωψ

   Ανακτήθηκε από
   "http://el.wikipedia.org/wiki/%CE%9F%CE%B4%CF%85%CF%83%CF%83%CE%AD%CE%B1%CF%82"
   Κατηγορίες: Ήρωες της ελληνικής μυθολογίας | Τρωικός πόλεμος | Οδύσσεια |
   Μυθικοί βασιλείς της Ιθάκης

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Afrikaans
     • العربية
     • Azərbaycanca
     • Български
     • বাংলা
     • Brezhoneg
     • Bosanski
     • Català
     • Česky
     • Cymraeg
     • Dansk
     • Deutsch
     • English
     • Esperanto
     • Español
     • Eesti
     • Euskara
     • فارسی
     • Suomi
     • Võro
     • Français
     • Frysk
     • Gaeilge
     • Galego
     • עברית
     • Hrvatski
     • Magyar
     • Հայերեն
     • Bahasa Indonesia
     • Íslenska
     • Italiano
     • 日本語
     • ქართული
     • 한국어
     • Latina
     • Lëtzebuergesch
     • Lietuvių
     • Nederlands
     • ‪Norsk (nynorsk)‬
     • ‪Norsk (bokmål)‬
     • Occitan
     • Polski
     • Português
     • Română
     • Русский
     • Sicilianu
     • Srpskohrvatski / Српскохрватски
     • Simple English
     • Slovenčina
     • Slovenščina
     • Shqip
     • Српски / Srpski
     • Svenska
     • ไทย
     • Türkçe
     • Українська
     • 中文

     • Τελευταία τροποποίηση 21:06, 13 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
