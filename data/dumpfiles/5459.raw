   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                     Σέλας

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Το Σέλας (γεν. του Σέλαος, πληθ. τα Σέλα ή Σέλαα, σε αναφορά σειράς
   παρατηρήσεων αμφοτέρων των πόλων) είναι το φωτεινό ουράνιο φαινόμενο που
   συμβαίνει στα ανώτερα στρώματα της ατμόσφαιρας και που παρατηρείται ιδίως
   στις πολικές περιοχές (εξ ου και Πολικό Σέλας), τόσο στον Βόρειο
   ημισφαίριο όσο και στο Νότιο αποκαλούμενο ανάλογα "Βόρειο Σέλας" και
   "Νότιο Σέλας".

   [IMG]
   [IMG]
   Βόρειο Σέλας

   Πίνακας περιεχομένων

     • 1 Γενικά
     • 2 Περιοχές παρατήρησης
     • 3 Επικρατέστερη θεωρία
     • 4 Σύγχρονη θεωρία
     • 5 Σύγχρονα πειράματα
     • 6 Εμφάνιση στην Ελλάδα
     • 7 Λαογραφία
     • 8 Σημειώσεις
     • 9 Δείτε επίσης

[Επεξεργασία] Γενικά

   Το φαινόμενο αυτό είναι από τα ωραιότερα που προσφέρει η Φύση σε ποικιλία
   χρωμάτων και σχεδίων σε αιφνίδιες εμφανίσεις και με γρήγορες σχετικά
   μεταμορφώσεις. Η εμφάνιση του Σέλαος, αν και πολύ σπάνια για παραμεσόγειες
   χώρες, κίνησε το ενδιαφέρον των ανθρώπων από την αρχαιότητα και ήταν
   γνωστό στους αρχαίους Έλληνες. Πρώτος επιστημονικά παρατηρητής του
   φαινομένου φέρεται ο Αριστοτέλης που όπως αναφέρει στα "Μετεωρολογικά" του
   (Α',5): "Φαίνεται δέ ποτε συνιστάμενα νύκτωρ αἰθρίας οὔσης πολλὰ φάσματα
   ἐν τῷ οὐρανῷ..., ἡμέρας μὲν οὖν ὁ ἥλιος κωλύει, νυκτὸς δ' ἔξω τοῦ φοινικοῦ
   (δηλαδή του ιώδους) τὰ ἄλλα δι' ὁμόχροιαν οὐ φαίνεται", που σημαίνει ότι
   πρέπει να είχε παρατηρήσει έντονα το φαινόμενο του Σέλαος κατά τη διάρκεια
   αίθριας νύκτας. Η φωτοβολία της ατμόσφαιρας (πάντα κατά τον Αριστοτέλη)
   δεν είναι ομοιογενής αλλά τα φάσματα του φαινομένου αυτού παρουσιάζουν
   χάσματα. Και είναι εκείνα που παρουσιάζουν ακριβώς το Σέλας ως
   κυματιζόμενες "ουράνιες κουρτίνες" ή "ουράνιες μπαλαρίνες" όπως
   χαρακτηρίζεται το φαινόμενο από τους σύγχρονους παρατηρητές.

[Επεξεργασία] Περιοχές παρατήρησης

   Το Σέλας τόσο το Βόρειο όσο και το Νότιο παρατηρείται συχνότερα κατά μήκος
   ζώνης της οποίας το κέντρο απέχει από τους πόλους περίπου 10 μοίρες. Ενώ
   ακριβώς πάνω από τους Πόλους εμφανίζονται πολύ αραιότερα. Το κέντρο π.χ.
   της ζώνης εμφάνισης του Βόρειου Σέλαος βρίσκεται κοντά στη βορειοδυτική
   ακτή της Γροιλανδίας και άρα πιο κοντά στην Αμερικανική ήπειρο παρά στην
   Ευρώπη γι αυτό και η ζώνη αυτή εκτείνεται μέχρι γεωγραφικό πλάτος 57
   περίπου μοίρες προς τον Καναδά, ενώ στην Ευρώπη μέχρι τις 77 μοίρες. Έτσι
   όσο νοτιότερα κινούμεθα από αυτή τη ζώνη τόσο και σπανιότερη γίνεται η
   εμφάνιση.

     • (Υπενθυμίζεται ότι το γεωγρ. πλάτος μετριέται από τον Ισημερινό = 0°).

[Επεξεργασία] Επικρατέστερη θεωρία

   [IMG]
   [IMG]
   Βόρειο Σέλας

   Επικρατέστερο χρώμα του Σέλαος είναι γενικά το λευκό. Όταν όμως
   παρατηρείται χρωματισμένο τότε το κόκκινο επικρατεί στο χαμηλότερο άκρο
   των ακτίνων που πέφτουν κάθετα, το πράσινο (με μήκος κύματος 5677Α), στο
   ανώτερο και μεταξύ αυτών το κίτρινο που γρήγορα εξαφανίζεται. Από τη
   φασματοσκοπική ανάλυση του φωτός των Σελάων παρατηρήθηκαν εντός του
   φάσματος αυτών 150 γραμμές από τις οποίες η φωτεινότερη και σταθερότερη
   ανήκει στο στοιχείο κρυπτόν ως και στο Οξυγόνο και στο Άζωτο.
   Μέχρι την 10ετία του "50 υπήρχαν μόνο θεωρίες περί της αιτίας της
   δημιουργίας του όχι όμως και μακρυά από την πραγματικότητα. Επικρατέστερη
   θεωρία ήταν εκείνη του Αρένιους όπου το Σέλας προέρχεται από
   ακτινοβολούμενο από τον Ήλιο κονιορτό από σώματα αρνητικά ηλεκτρισμένα τα
   οποία κατά την είσοδό τους στα ανώτερα στρώματα της ατμόσφαιρας προκαλούν
   φωτεινά φαινόμενα ανάλογα με εκείνα που παρατηρούνται στους σωλήνες
   "Kρούκς".

[Επεξεργασία] Σύγχρονη θεωρία

   Με την εξέλιξη όμως των επιστημών και των μέσων έρευνας η δεσπόζουσα
   θεωρία που αποδείχθηκε και πειραματικά είναι ότι γενεσιουργός αιτία
   καθίσταται ο βομβαρδισμός των υψηλών ατμοσφαιρικών στρωμάτων από
   ηλεκτρόνια που προέρχονται από ρεύματα φορτισμένων σωματίων από τον Ήλιο
   (παλαιότερα ηλιακός κονιορτός). Αυτά τα ρεύματα που καλούνται σήμερα
   ηλιακός άνεμος ή μαγνητική καταιγίδα είναι ανάλογα ισχυρά με τη
   δραστηριότητα του Ήλιου. Τα δε φορτισμένα αυτά σωμάτια (που αποτελούνται
   κυρίως από πυρήνες Υδρογόνου και ηλεκτρόνια) εκτρέπονται από το μαγνητικό
   πεδίο της Γης έτσι ώστε τα μεν ηλεκτρόνια να εγκλωβίζονται γύρω από τους
   μαγνητικούς πόλους, οι δε πυρήνες του Υδρογόνου να διεισδύουν μέσα στην
   ατμόσφαιρα, κοντά στους μαγνητικούς πόλους, φθάνοντας ακόμη και μέχρι το
   έδαφος αν και εφόσον έχουν αρκετή ενέργεια από τον Ήλιο. Ταυτόχρονα όμως
   τα ηλεκτρόνια που διεισδύουν στα υψηλά στρώματα διεγείρουν τα άτομα του
   Οξυγόνου και του Αζώτου που υπάρχουν σ΄ εκείνα τα ύψη. Η διέγερση αυτή
   γίνεται με την μετατόπιση των ηλεκτρονίων αυτών των ατόμων που όμως όταν
   επανέλθουν στην αρχική τους κατάσταση εκπέμπουν πλέον φως που είναι
   χαρακτηριστικό σε κάθε αέριο και που βρέθηκε έτσι ότι το φαινόμενο αυτό
   εμφανίζεται κυρίως σε ύψος από 100 χλμ. από το έδαφος μέχρι μερικές
   εκατοντάδες χιλιομέτρων υπεράνω αυτού με αποτέλεσμα το θέαμα του
   φαινομένου να γίνεται πιο φαντασμαγορικό.Το βόρειο Σέλας είναι φωτεινό.

[Επεξεργασία] Σύγχρονα πειράματα

   [IMG]
   [IMG]
   Νότιο Σέλας (11 Σεπτεμβρίου 2005) όπως φωτογραφήθηκε από δορυφόρο της NASA

   Στα σύγχρονα πειράματα εκτός εκείνο του καθηγητή Storner του Πανεπιστημίου
   του Όσλο που κατασκεύασε ειδική συσκευή για την απόδειξη της
   επικρατέστερης θεωρίας, το 1958 τότε που ακόμα δεν είχαν απαγορευθεί οι
   πυρηνικές δοκιμές, σχεδιάστηκε ένα πείραμα ακριβώς με χρήση τριών
   πυρηνικών εκρήξεων. Συγκεκριμένα το έτος εκείνο εκτοξεύθηκαν σε ύψος 500
   χλμ. τρεις μικρές ατομικές βόμβες στο Νότιο Ατλαντικό ωκεανό στα
   γεωγραφικά πλάτη (νότια) 38° και 50°. Αμέσως μετά τις εκρήξεις και σε
   χρόνο μόλις ενός πρώτου λεπτού της ώρας εμφανίσθηκε στο βόρειο ημισφαίριο,
   σε προκαθορισμένα γεωγραφικά πλάτη, άλλο Σέλας, που σήμαινε πως τα
   ηλεκτρόνια της έκρηξης, μετά από ένα ταχύτατο ταξίδι σε ύψος 4000 χλμ πάνω
   από την επιφάνεια της Γης, ξαναγύρισαν και δημιούργησαν τεχνητό Σέλας σε
   απόσταση πολλών χιλιάδων χιλιομέτρων από το σημείο της έκρηξης. Μάλιστα δε
   υπολογίσθηκε πως για αρκετές ώρες τα "τεχνητά" αυτά ηλεκτρόνια ταξίδευαν
   μέσα στο μαγνητικό πεδίο της Γης από τον Βόρειο στο Νότιο Πόλο και από τον
   Νότιο στον Βόρειο εκατομμύρια φορές! Το πείραμα αυτό εξ όσων έχουν
   δημοσιευθεί έχει επαναληφθεί με θεαματικότερα αποτελέσματα το 1962.

[Επεξεργασία] Εμφάνιση στην Ελλάδα

   Η παρατήρηση του Σέλαος από τον ελληνικό γεωγραφικό χώρο υπήρξε ανέκαθεν
   σπάνια.
   Στις 25 Οκτωβρίου 1870 το Αστεροσκοπείο Αθηνών δέχθηκε τηλεγράφημα από τη
   Λευκάδα που έστειλε ο Π. Βατσαξής και ενημέρωνε σχετικά περιγράφοντας την
   περατήρησή του χωρίς να κάνει μνεία στο Σέλας ή να γνωρίζει περί αυτού:
   "Την 6ην και 55 ώραν εφάνη άνωθεν νεφών μεχρι αστερισμού Μεγάλης Άρκτου
   πύρινος λάμψις έχουσα κέντρον σώματι φωτεινόν μέχρι ορίζοντος...".
   Στις 25 Ιανουαρίου 1938 παρατηρείται Σέλας στη περιοχή των Σπετσών.
   Και τέλος στις 24 Μαρτίου 1940 καταγράφτηκε αυθεντική μαρτυρία εμφάνισης
   Σέλαος πάνω από την Αθήνα και που δημοσίευσε επίσημα το Εργαστήριο
   Αστρονομίας του Πανεπιστημίου Αθηνών, όταν πολλοί Αθηναίοι υποστήριζαν
   μεταξύ άλλων πως "θεϊκά πέπλα" σκέπουν την Αθήνα. Κατά τον καθηγητή Κ.
   Μαλτέζο αυτή η τελευταία εμφάνιση θεωρείται μέχρι και σήμερα η μεγαλύτερη
   σε λαμπρότητα εμφάνιση του φαινομένου από το 1870 στον ελλαδικό χώρο.

   Κατά τη μαγνητική καταιγίδα της 20ης Νοεμβρίου 2003, εμφανίστηκε Σέλας
   στην Αθήνα, το οποίο και έχει φωτογραφηθεί. Την επόμενη μέρα αποτέλεσε
   πρωτοσέλιδο στις ανακοινώσεις της NOAA.

[Επεξεργασία] Λαογραφία

   Στη λαογραφία των βορείων λαών το Σέλας ήταν επόμενο να έχει συνδεθεί με
   υπερβατικές ερμηνείες.
   Στις 27 Σεπτεμβρίου 1732 ο Anders Celsius σημείωσε στο ημερολόγιό του πως
   το Βόρειο Σέλας ήταν τεράστια φωτιά που κατά τις πεποιθήσεις της εποχής
   προερχόταν από ηφαίστεια που υπάρχουν στον Β. Πόλο, από τον Θεό, για να
   ζεσταίνονται οι άνθρωποι.

     • Οι Σουηδοί πίστευαν πως ήταν αντανακλάσεις από τις δάδες που κρατούσαν
       οι Λάπωνες ψάχνοντας τους Ταράνδους τους.
     • Οι Φιλανδοί ότι ήταν Άγγελοι Κυρίου που κυνηγούσαν τους δαίμονες.
     • Οι Λάπωνες έκρυβαν γυναίκες και παιδιά, σταμάταγαν τα έλκηθρα και
       μάζευαν τα κουδούνια για να μη γίνουν αντιληπτοί από το Σέλας και τους
       πάρει.
     • Στη δυτική ακτή της Νορβηγίας οι κάτοικοι πίστευαν μέχρι τις αρχές του
       προηγούμενου αιώνα πως το Βόρειο Σέλας είναι γριές ανύπαντρες γυναίκες
       στον ουρανό που χορεύουν κουνώντας τα λευκά μαντήλια τους. Πίστευαν δε
       πως το Σέλας ερχόταν για να πάρει τις ανύπαντρες γυναίκες που είχαν
       ήδη γεράσει! -"Αυτή είναι τόσο γριά που θα ΄ρθει να τη πάρει το
       Σέλας", έλεγαν.
     • Αρχαιότερα πίστευαν πως το Βόρειο Σέλας ήταν η αντανάκλαση των ασπίδων
       που κρατούσαν οι Βαλκυρίες, που ήταν νεκρές παρθένες στον ουρανό. Με
       αυτό τον θρύλο φαίνεται να συνδέεται και η σκοτσέζικη έκφραση "Merry
       Dancers" (χαρούμενοι χορευτές), με ερωτικές όμως προεκτάσεις.
     • Οι Εσκιμώοι πίστευαν πως είναι οι ψυχές των νεκρών που αναζητούν τους
       δικούς τους. Έτσι κατά τη διάρκεια του φαινομένου ούτε μιλούσαν ούτε
       σφύριζαν φοβούμενοι μη κατέβει το Σέλας χαμηλά και τους αρπάξει
       αναγνωρίζοντάς τους από τη φωνή.
     • Αλλά και οι Ινδιάνοι της Αμερικής (Καναδά) πίστευαν πως το Βόρειο
       Σέλας ήταν οι τεράστιες φωτιές που άναβαν τα ουράνια δαιμόνια όταν
       μαγείρευαν φάλαινες για να φάνε! Άλλοι ινδιάνοι (οι Φοξ) ότι πρόκειται
       για μεγάλη συνάθροιση πολεμιστών, κοντά στο Βόρειο Πόλο, όπου έβραζαν
       τους εχθρούς τους σε μεγάλα καζάνια.
     • Τέλος οι Μαορί της Νέας Ζηλανδίας πίστευαν πως οι παλιοί πρόγονοί τους
       έφθασαν στο Νότιο Πόλο και παγιδεύτηκαν εκεί και τώρα ανάβουν μεγάλες
       φωτιές για να συνεννοηθούν με τους σημερινούς απογόνους τους για να
       πάνε να τους ελευθερώσουν.

   Στο σημείο αυτό θα πρέπει ν΄ αναφερθεί η άγρια εκμετάλλευση του
   φαινομένου, πιθανώς και ασύγγνωστα, κατά τον Μεσαίωνα από την
   εκκλησιαστική τότε εξουσία ως προμήνυμα μεγάλου κακού σκορπώντας τον φόβο
   στους πιστούς, που δεν συμμορφώνονταν, αποδεχόμενη τεράστιες περιουσίες.
   Πολλές γκραβούρες της εποχής παρουσιάζουν το Σέλας ως θηρίο της κόλασης με
   στόχο την καταστροφή.

[Επεξεργασία] Σημειώσεις

   Η λατινική ονομασία του Βορείου Σέλαος είναι "Aurora Borealis". Αντίθετα
   του νοτίου είναι "Aurora Australis". Προς το τέλος της διάρκειας του
   φαινομένου που φθάνει και τις έξι ώρες, μπορεί να παρατηρηθεί, όχι πάντα,
   και το "στέμμα του Σέλαος" (corona aurora). Από το κέντρο του ουράνιου
   θόλου εμφανίζεται αιφνίδια ένα κυκλικό φως σαν στεφάνι από την περιφέρεια
   του οποίου εκτείνονται κάθετες λευκές ακτίνες προς το έδαφος δημιουργώντας
   την εντύπωση ενός γιγάντιου φωτεινού στέμματος και που στρέφεται με
   ταχύτητα, με ενδιάμεσες αιφνίδιες στάσεις. Αυτό το χαρακτηριστικό
   φαινόμενο διαρκεί από μόλις λίγα δευτερόλεπτα μέχρι μισό λεπτό της ώρας
   και στη συνέχεια εξαφανίζεται. Η παρατήρηση αυτού του φαινομένου είναι
   ασύλληπτης ομορφιάς.

[Επεξεργασία] Δείτε επίσης

   Commons logo
   Τα Κοινά έχουν πολυμέσα σχετικά με το θέμα
   Σέλας

     • Ατμόσφαιρα
     • Ήλιος
     • Μαγνητική καταιγίδα

   Ανακτήθηκε από
   "http://el.wikipedia.org/wiki/%CE%A3%CE%AD%CE%BB%CE%B1%CF%82"
   Κατηγορίες: Ουράνια φαινόμενα | Λαογραφία

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Afrikaans
     • العربية
     • Беларуская
     • Български
     • বাংলা
     • Bosanski
     • Català
     • Česky
     • Чӑвашла
     • Dansk
     • Deutsch
     • English
     • Esperanto
     • Español
     • Eesti
     • Euskara
     • فارسی
     • Suomi
     • Føroyskt
     • Français
     • Frysk
     • Gaeilge
     • Galego
     • עברית
     • हिन्दी
     • Hrvatski
     • Magyar
     • Interlingua
     • Bahasa Indonesia
     • Ido
     • Íslenska
     • Italiano
     • 日本語
     • ქართული
     • ಕನ್ನಡ
     • 한국어
     • Lietuvių
     • Latviešu
     • മലയാളം
     • Bahasa Melayu
     • Nederlands
     • ‪Norsk (nynorsk)‬
     • ‪Norsk (bokmål)‬
     • Polski
     • Português
     • Română
     • Русский
     • Sicilianu
     • Simple English
     • Slovenčina
     • Slovenščina
     • Shqip
     • Српски / Srpski
     • Seeltersk
     • Svenska
     • தமிழ்
     • ไทย
     • Türkçe
     • Татарча/Tatarça
     • Українська
     • O'zbek
     • Tiếng Việt
     • 中文

     • Τελευταία τροποποίηση 15:44, 10 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
