   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                             Β΄ Βαλκανικός Πόλεμος

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

                             Β' Βαλκανικός Πόλεμος
                    Χρονολογία                   16 Ιουνίου – 18 Ιουλίου 1913
                       Τόπος                     Βαλκανική Χερσόνησος
                      Έκβαση                     Ήττα της Βουλγαρίας
                                   Μαχόμενοι
     • Flag of Greece (1828-1978).svg Ελλάδα
     • Flag of Montenegro (1941-1944).svg
       Μαυροβούνιο                                 • Flag of Bulgaria (WFB
     • Ottoman Flag.svg Οθωμανική Αυτοκρατορία       2004).gif Βουλγαρία
     • Ρουμανία Ρουμανία
     • Flag of Serbia (1882-1918).svg Σερβία

   [IMG]
   [IMG]
   Η εφημερίδα Εμπρός ανακοινώνει την έναρξη του πολέμου

   Ο Β΄ Βαλκανικός Πόλεμος ήταν ένοπλη σύγκρουση που εξελίχτηκε από 16
   Ιουνίου ως 18 Ιουλίου 1913, ξέσπασε σχεδόν αμέσως μετά τη λήξη του Α'
   Βαλκανικού Πολέμου. Ο πόλεμος διεξήχθη ανάμεσα στην Βουλγαρία και τις
   υπόλοιπες χώρες του βαλκανικού συνασπισμού (με τις οποίες είχε συμμαχήσει
   κατά τον Α' Βαλκανικό Πόλεμο) τη Σερβία και την Ελλάδα, επίσης κατά της
   Βουλγαρίας στράφηκαν η Ρουμανία και η Οθωμανική Αυτοκρατορία. Η διαφορά με
   τον πρώτο πόλεμο ήταν ότι τώρα η Βουλγαρία πολέμησε τους πρώην συμμάχους
   της, προκειμένου να πετύχει ευνοϊκότερη διανομή των ευρωπαϊκών εδαφών που
   αποσπάστηκαν από την Οθωμανική Αυτοκρατορία στον προηγούμενο πόλεμο. Ο Β'
   Βαλκανικός Πόλεμος τελείωσε με επικράτηση της Σερβίας και της Ελλάδας, οι
   οποίες πέτυχαν σημαντικές νίκες στην ευρύτερη περιοχή της Μακεδονίας και
   των κεντρικών Βαλκανίων. Με την βουλγαρική ήττα αποκρούστηκαν και οι
   όποιες βλέψεις για τη δημιουργία μιας μεγάλης Βουλγαρίας. Η Ρουμανία
   απέσπασε την πρώην βουλγαρική Δοβρουτσά, ενώ η Οθωμανική Αυτοκρατορία
   ανακατέλαβε την περιοχή της Αδριανούπολης. Λίγους μήνες μετά τη λήξη του
   Β' Βαλκανικού Πολέμου ακολούθησε ο Α' Παγκόσμιος Πόλεμος που θα έβαζε και
   πάλι τα βαλκανικά κράτη σε πολεμικές περιπέτειες.

   Πίνακας περιεχομένων

     • 1 Αίτια

          • 1.1 Η διάσπαση του βαλκανικού συνασπισμού
          • 1.2 Η πολιτική υψηλών τόνων της Βουλγαρίας (κυβέρνηση Ντάνεφ)

     • 2 Αντίπαλες δυνάμεις

          • 2.1 Ελληνικός στρατός
          • 2.2 Σερβικός στρατός
          • 2.3 Βουλγαρικός στρατός

     • 3 Πολεμικές επιχειρήσεις

          • 3.1 Πρώτες κινήσεις
          • 3.2 Βουλγαρική υποχώρηση
          • 3.3 Οριστική βουλγαρική ήττα και λήξη των συγκρούσεων

     • 4 Χρονολόγιο πολεμικών επιχειρήσεων
     • 5 Η Συνθήκη του Βουκουρεστίου
     • 6 Δείτε επίσης
     • 7 Εξωτερικοί σύνδεσμοι
     • 8 Παραπομπές

[Επεξεργασία] Αίτια

  [Επεξεργασία] Η διάσπαση του βαλκανικού συνασπισμού

   Κύριο αίτιο του πολέμου ήταν το θέμα της διανομής των νεοαποκτιθέντων από
   τον Α΄Βαλκανικό Πόλεμο πρώην οθωμανικών εδαφών. Μεταξύ των μελών του
   βαλκανικού συνασπισμού, και ιδιαίτερα μεταξύ της Βουλγαρίας από τη μία
   πλευρά και Σερβίας και Ελλάδας από την άλλη, είχαν ενσκήψει σοβαρές
   διαφορές. Αν και η Σερβία με τη Βουλγαρία είχαν συνάψει συμφωνία διανομής,
   η Σερβία έπαψε να την αναγνωρίζει λόγω του ότι τμήμα του προβλεπόμενου
   μεριδίου της γινόταν ανεξάρτητη Ηγεμονία, (η Αλβανία), μη αποκτώντας
   διέξοδο στην Αδριατική, περιοριζόμενη έτσι από τα δυτικά. Η Βουλγαρία όμως
   επέμενε στα συμφωνηθέντα εδάφη. Αντίθετα με την Ελλάδα δεν υπήρξε καμία
   συμφωνία διανομής, η μεν Σερβία αναγνώριζε τα δικαιώματα κατοχής του
   ελληνικού στρατού, (Πρωτόκολλο Αθηνών (1913), γνωστό και ως Πρωτόκολλο
   Κορομηλά - Μπόσκοβιτς, ενώ η Βουλγαρία επεδίωκε την έξωση των Ελλήνων από
   τα εδάφη αυτά, προκειμένου να ιδρύσει την προβλεπόμενη Μεγάλη Βουλγαρία
   της Συνθήκης του Αγίου Στεφάνου.

   Τα βουλγαρικά στρατεύματα κατά τον χρόνο που είχαν καταλάβει την Ανατολική
   Μακεδονία διέπραξαν εγκλήματα κατά των (αλλοθρήσκων) Τούρκων κατοίκων.
   Επίσης τους (ομόθρησκους) Έλληνες και Σέρβους κατοίκους ανάγκαζαν να
   υπαχθούν εκκλησιαστικά στη Βουλγαρική εξαρχία, να χρησιμοποιούν τη
   βουλγαρική γλώσσα και να εκβουλγαρίζουν τα ονοματεπώνυμά τους. Μάλιστα
   στις Σέρρες προχώρησαν και σε αλλαγή των καταλήξεων των ονομάτων στους
   τάφους στο νεκροταφείο της πόλης. Ειδικότερα στη γραμμή επαφής των
   στρατευμάτων οι Βούλγαροι συνεχώς χρησιμοποιούσαν μεθόδους συνεχούς
   διείσδυσης με συνέπεια ν΄ ακολουθούν συγκρούσεις. Βλέποντας τότε η Σερβία
   και η Ελλάδα τη Βουλγαρία ως κοινό κίνδυνο στις 19 Μαΐου (π.ημ.), ή 1
   Ιουνίου (ν.ημ.) του 1913 συνδέθηκαν με αμυντική συμφωνία γνωστή ως Συνθήκη
   συμμαχίας Θεσσαλονίκης.

   Έτσι η Βουλγαρία υπό την πεποίθηση της πολιτικής και στρατιωτικής της
   ηγεσίας στην υπεροχή του βουλγαρικού στρατού και στις στρατηγικές
   ικανότητές του πήρε την απόφαση της αιφνιδιαστικής ομόχρονης επίθεσης κατά
   των τότε θέσεων του Σερβικού και Ελληνικού στρατού. Ορισμένοι ιστορικοί
   καταλογίζουν ένα μέρος της ευθύνης αυτής στην "υπερβολικά διαλλακτική"
   στάση της ελληνικής κυβέρνησης έναντι της Βουλγαρίας στη διάρκεια των
   προστριβών που προηγήθηκαν του πολέμου, που ενδεχομένως δημιούργησε την
   εντύπωση στο βουλγαρικό στρατηγείο πως μια βίαιη ενέργεια θα δημιουργούσε
   τετελεσμένα γεγονότα τα οποία οι Μεγάλες Δυνάμεις επεμβαίνοντας
   κατευναστικά θα αποδέχονταν. Η Αυστρία υποστήριζε τις διεκδικήσεις της
   Ρουμανίας στη Βουλγαρική Δοβρουτσά με αντάλλαγμα την παραχώρηση της
   Θεσσαλονίκης στη Βουλγαρία. Στην Οθωμανική Αυτοκρατορία, η ανάληψη της
   εξουσίας από τους Νεότουρκους υπό την ηγεσία του Εμβέρ Πασά και του Ταλαάτ
   Πασά μετά την παραίτηση των φιλελευθέρων, προοιώνιζαν δυσάρεστες εκπλήξεις
   για το μέλλον.

  [Επεξεργασία] Η πολιτική υψηλών τόνων της Βουλγαρίας (κυβέρνηση Ντάνεφ)

   Στις 14 Ιουνίου, στην Βουλγαρία σχηματίστηκε νέα κυβέρνηση υπό τον Στόγιαν
   Ντάνεφ. Αν και ρωσόφιλος, στις νέες συγκυρίες της εποχής εκείνης υποχώρησε
   στις πιέσεις φιλοπόλεμων στρατιωτικών κύκλων. Στις 15 Ιουνίου ο υπουργός
   εξωτερικών της Ρωσίας κάλεσε τους πρωθυπουργούς των χριστιανικών
   βαλκανικών κρατών σε διάσκεψη στην Πετρούπολη, υπό την διαιτησία του
   Τσάρου για την εξομάλυνση των διαφορών. Η βουλγαρική πλευρά έθεσε
   υπερβολικούς όρους στις συνομιλίες, ταυτόχρονα η ρουμανική πλευρά δήλωνε
   ότι σε περίπτωση που διασπαστεί οριστικά η βαλκανική συμμαχία θα εισέλθει
   στον πόλεμο για να εξασφαλίσει τα συμφέροντά της στα διαφιλονικούμενα
   εδάφη με την Βουλγαρία.

   Η βουλγαρική πολιτική στην ουσία καθοριζόταν περισσότερο από το υπουργείο
   πολέμου και τους στρατιωτικούς κύκλους και όχι τόσο από τον ίδιο τον
   πρωθυπουργό της. Έτσι, στις 21 Ιουνίου, ο στρατηγός Μιχαήλ Σαβόφ,
   επικαλούμενος την εξάντληση του στρατού του, επέδωσε τελεσίγραφο στον
   Βούλγαρο πρωθυπουργό να αποσαφηνίσει άμεσα τη θέση του: πόλεμος ή
   αποστράτευση. Ο βασιλιάς της Βουλγαρίας Φερδινάνδος, τασσόμενος με τις
   πληροφορίες του Σαβόφ συνηγόρησε υπέρ της στρατιωτικής λύσης. Έτσι ήταν
   όλα έτοιμα για την επικείμενη σύγκρουση.

[Επεξεργασία] Αντίπαλες δυνάμεις

  [Επεξεργασία] Ελληνικός στρατός

   Κατά το Β' Βαλκανικό πόλεμο ο ελληνικός στρατός είχε αυξηθεί κατά πολύ με
   εκγυμνάσεις και νεότερων κλάσεων και της παρένταξης αυτών σε παλαιότερες
   μονάδες. Επίσης το Γενικό Επιτελείο είχε οργανώσει ακόμη μια μεραρχία τη
   10η, από 8 αρχικά σε 9 περί το τέλος του πολέμου. Έτσι ο ελληνικός στρατός
   που είχε ταχθεί υπό την αρχιστρατηγία του Βασιλέως Κωνσταντίνου του Α' με
   επιτελάρχη τον συνταγματάρχη Β. Δούσμανη, συγκροτούνταν από τις εξής
   μεραρχίες:

   ┌──────────┬─────────────────────────────┬───────────┬───────────────────┐
   │ Μεραρχία │          Διοικητής          │ Μεραρχία  │     Διοικητής     │
   ├──────────┼─────────────────────────────┼───────────┼───────────────────┤
   │ 1η       │ Aντιστράτηγος Ε.            │ 6η        │ Συνταγματάρχης Ν. │
   │          │ Μανουσογιαννάκης            │           │ Δελαγραμμάτικας   │
   ├──────────┼─────────────────────────────┼───────────┼───────────────────┤
   │ 2η       │ Yποστράτηγος Κ. Καλάρης     │ 7η        │ Συνταγματάρχης Ν. │
   │          │                             │           │ Σωτήλης           │
   ├──────────┼─────────────────────────────┼───────────┼───────────────────┤
   │ 3η       │ Υποστράτηγος Κ. Δαμιανός    │ 8η        │ Συνταγματάρχης Δ. │
   │          │                             │           │ Ματθαιόπουλος     │
   ├──────────┼─────────────────────────────┼───────────┼───────────────────┤
   │ 4η       │ Υποστράτηγος Κ. Μοσχόπουλος │ 10η       │ Συνταγματάρχης Λ. │
   │          │                             │           │ Παρασκευόπουλος   │
   ├──────────┼─────────────────────────────┼───────────┼───────────────────┤
   │ 5η       │ Συνταγματάρχης Σ. Γεννάδης  │ Ταξιαρχία │ Συνταγματάρχης    │
   │          │                             │ ιππικού   │ Ζαχαρακόπουλος    │
   └──────────┴─────────────────────────────┴───────────┴───────────────────┘

   Η συνολική δύναμη του ελληνικού στρατού ανέρχονταν σε πεζικό: 118.000,
   ιππικό: 1000 και 176 Πυροβόλα όπλα.

  [Επεξεργασία] Σερβικός στρατός

   Ο Σερβικός στρατός όπως και ο Ελληνικός είχε ενισχυθεί ιδιαίτερα με την
   είσοδο νεότερων κλάσεων με παρένταξη αυτών σε υπάρχουσες μονάδες,
   αποφεύγοντας όμως να δημιουργήσει νέες. Ενισχύθηκε επίσης και από μια
   μεραρχία (12.000 άνδρες) από το Βασίλειο του Μαυροβουνίου. Έτσι ο σερβικός
   στρατός που είχε ταχθεί υπό την αρχιστρατηγία του Βασιλιά Πέτρου Α' με
   επιτελάρχη τον Βοεβόδα Ραντομίρ Πούτνικ συγκροτούνταν από τις εξής 11
   μεραχίες και μια ταξιαρχία:.

   ┌──────────────┬──────────────────┬──────────────┬───────────────────────┐
   │   Μεραρχία   │    Διοικητής     │   Μεραρχία   │       Διοικητής       │
   ├──────────────┼──────────────────┼──────────────┼───────────────────────┤
   │ 1η Δουνάβεως │ Στρατηγός        │ 1η Τιμόκ     │ Συνταγματάρχης        │
   │              │ Γιουρίσιτς       │              │ Κόντιτς               │
   ├──────────────┼──────────────────┼──────────────┼───────────────────────┤
   │ 2η Δουνάβεως │ Στρατηγός Ράτιτς │ 2η Τιμόκ     │ Συνταγματάρχης        │
   │              │                  │              │ Μιλουκίνοβιτς         │
   ├──────────────┼──────────────────┼──────────────┼───────────────────────┤
   │ 1η Μοράβα    │ Στρατηγός Γκίκο  │ 1η Σουμάδια  │ Συνταγματάρχης        │
   │              │ Ιτς              │              │ Τέρτσετς              │
   ├──────────────┼──────────────────┼──────────────┼───────────────────────┤
   │ 2η Μοράβα    │ Συνταγματάρχης   │ 2η Σουμάδια  │ Συνταγματάρχης        │
   │              │ Νέδιτς           │              │ Μαρίνοβιτς            │
   ├──────────────┼──────────────────┼──────────────┼───────────────────────┤
   │ 1η Δρίνα     │ Συνταγματάρχης   │ Μεραρχία     │ Στρατηγός Βούκοβιτς   │
   │              │ Χάτζιτς          │ Μαυροβουνίου │                       │
   ├──────────────┼──────────────────┼──────────────┼───────────────────────┤
   │ 2η Δρίνα     │ Συνταγματάρχης   │ Μεραρχία     │ Πρίγκιπας Αρσένιος    │
   │              │ Νταάνοβιτς       │ Ιππικού      │ Καραγιώργεβιτς        │
   └──────────────┴──────────────────┴──────────────┴───────────────────────┘

   Η συνολική δύναμη του σερβικού στρατού ήταν πεζικό: 260.000, ιππικό: 3000
   και 500 Πυροβόλα όπλα.

  [Επεξεργασία] Βουλγαρικός στρατός

   Ομοίως και η δύναμη του βουλγαρικού στρατού είχε αυξηθεί σημαντικά, αφού
   εκτός της εκγύμνασης πολλών νεότερων κλάσεων κλήθηκαν και πολλές κλάσεις
   εθνοφρουράς από τις οποίες και δημιουργήθηκαν 4 νέες μεραρχίες: η 12η, η
   13η, η 14η και η 15η.
   Ο βουλγαρικός στρατός είχε ταχθεί υπό την αρχιστρατηγία του Βασιλέως
   Φερδινάνδου με βοηθό τον στρατηγό Μιχαήλ Σαβόφ, μέχρι τις 21 Ιουνίου
   (π.ημ.), όταν ανέλαβε ο στρατηγός Ράντκο Δημητρίεφ. Αυτοί ήταν και οι
   πραγματικοί αρχιστράτηγοι με γενικό επιτελάρχη τον στρατηγό Φίτσεφ.

   Η συνολική δύναμη του βουλγαρικού στρατού ξεπερνούσε τις 576,878 με 1,116
   πυροβόλα. Συνεπώς, ο βουλγαρικός στρατός υπερείχε συντριπτικά της
   αντίπαλης συμμαχίας Ελλήνων και Σέρβων τόσο σε άνδρες όσο και σε
   πυροβολικό. Η υπεροχή αυτή σε συνδυασμό με το βουλγαρικό μεγαλοϊδεατισμό
   που είχε δημιουργήσει η παλαιότερη, κατά 35 χρόνια, συνθήκη του Αγίου
   Στεφάνου ήταν αυτές που οδήγησαν τη Βουλγαρία στη τυχοδιωκτική απόφαση να
   στρέψει τα όπλα της κατά των συμμάχων της, σ΄ έναν ακήρυχτο μεν, αλλά και
   αιφνίδιο πόλεμο.

[Επεξεργασία] Πολεμικές επιχειρήσεις

  [Επεξεργασία] Πρώτες κινήσεις

   [IMG]
   [IMG]
   Χάρτης της περιοχής, κατά την έναρξη του Β' Βαλκανικού Πολέμου.

   Η κύρια βουλγαρική επίθεση κατά τον Σέρβων πραγματοποιήθηκε με τις 1η, 3η,
   4η και 5η μεραρχίες, ενώ η 2η κατευθύνθηκε κατά ελληνικών θέσεων στην
   Θεσσαλονίκη. Οι Βούλγαροι ήταν λιγότεροι σε αριθμό όσον αφορά τις
   επιχειρήσεις κατά του ελληνικού στρατού. Η ασθενής επίθεσή στη Νιγρίτα όχι
   μόνο απωθήθηκε αλλά μετατράπηκε σε αμυντικό αγώνα σε ολόκληρο το μέτωπο,
   από τις 19 Ιουνίου. Οι βουλγαρικές δυνάμεις γρήγορα υποχώρησαν βόρεια και
   οχυρώθηκαν μεταξύ Κιλκίς και Στρυμώνα.

   Ο βουλγαρικός στρατός ταυτόχρονα επιτέθηκε και στους Σέρβους, στη Γευγελή.
   Οι σερβικές δυνάμεις αρχικά αναγκάστηκαν να υποχωρήσουν μπροστά στη
   βουλγαρική επίθεση, η οποία αποσκοπούσε να καταλάβει το Κρίβολακ για να
   αποκόψει την επαφή Ελλήνων και Σέρβων. Γρήγορα όμως κατόρθωσαν να
   σταματήσουν τη βουλγαρική προέλαση και να εισέλθουν σε βουλγαρικό έδαφος.
   Η σερβική αντεπίθεση ήταν ορμητική και πολύ σύντομα ο σερβικός στρατός
   κατάφερε να καταλάβει βασικούς αντικειμενικούς του στόχους.

   Ταυτόχρονα, στην πόλη της Θεσσαλονίκης, με την βοήθεια της Κρητικής
   χωροφυλακής αλλά και των κατοίκων της πόλης, αιχμαλωτίστηκαν οι
   βουλγαρικές μονάδες που είχαν στρατοπεδεύσει πριν την έναρξη των
   επιχειρήσεων.

  [Επεξεργασία] Βουλγαρική υποχώρηση

   Δείτε επίσης: Μάχη Κιλκίς-Λαχανά και Μάχη Δοϊράνης

   Η 2η βουλγαρική στρατιά υπό τον Ιβανόφ ήταν παρατεταγμένη στη γραμμή
   Δοϊράνη-Κορώνεια-Βόλβη. Σύμφωνα με τη επίσημη βουλγαρική έκθεση
   επιχειρήσεων του 1932 η δύναμή της αριθμούσε 108.000 στρατιώτες σύμφωνα με
   μεταγενέστερη έκδοση (1941) 80.000 και 175 πυροβόλα^[1]. Οi Βούλγαροι
   είχαν οχυρωθεί σε στρατηγικές τοποθεσίες. Ιδιαίτερα, στο Κιλκίς είχαν
   κατασκεύασει ισχυρές οχυρώσεις.

   Στις 3 Ιουλίου η 2η, 4η και 5η ελληνική μεραρχία ξεκίνησε την επίθεση,
   υποστηριζόμενη από πυροβολικό. Παρόλο που υπήρξαν σημαντικές απώλειες
   κατάφεραν να προωθηθούν. Εν τω μεταξύ, η 7η μεραρχία κατέλαβε τη Νιγρίτα
   και η 1η και 6η τον Λαχανά. Το δυτικό άκρο του μετώπου, στους Ευζώνους
   καταλήφθηκε ύστερα από έφοδο, απειλώντας έτσι όποια ενέργεια για
   βουλγαρική υποχώρηση. Από φόβο κυκλωτικής ενέργειας το βουλγαρικό
   επιτελείο διέταξε σύμπτυξη η οποία μετατράπηκε εν μέρει και σε άτακτη
   υποχώρηση. Οι βουλγαρικές ενισχύσεις καθυστέρησαν να μεταβούν στο μέτωπο.
   Στις 5 Ιουλίου, οι ελληνικές δυνάμεις κατέλαβαν την Δοϊράνη, όμως δεν
   κατάφεραν να κυκλώσουν τον βουλγαρικό στρατό. Στη συνέχεια με συνδυασμένες
   Σερβο-Ελληνικές ενέργειες, από τις 11 Ιουλίου, οι Βούλγαροι απωθήθηκαν
   προς βορά, κατά μήκος του ποταμού Στρυμώνα.

   Κατά την διάρκεια τον επιχειρήσεων απελευθερώθηκαν από τον ελληνικό
   στρατό, το Σιδηρόκαστρο, οι Σέρρες, μάλιστα ελληνικές δυνάμεις προωθήθηκαν
   βαθιά στο βουλγαρικό έδαφος, ακόμα και σε εδάφη της "Παλαιάς Βουλγαρίας"
   (1878-1912), απειλώντας την ίδια την πόλη της Σόφιας από τα νότια.

  [Επεξεργασία] Οριστική βουλγαρική ήττα και λήξη των συγκρούσεων

   Δείτε επίσης: Μάχες Κρέσνας-Σιμιτλή-Τζουμαγιάς
   [IMG]
   [IMG]
   Κωνσταντίνος και Βενιζέλος συνομιλούν λίγες μέρες πριν την λήξη των
   εχθροπραξιών.

   Όταν ο Σερβικός στρατός σταμάτησε τις επιχειρήσεις, ο διάδοχος
   Κωνσταντίνος πιστεύοντας ότι οι Βούλγαροι είχαν ήδη ηττηθεί συνέχισε την
   προέλαση του Ελληνικού Στρατού βόρεια παρά τις έντονες αντιρρήσεις του
   Βενιζέλου με σκοπό να συντρίψει και να ταπεινώσει τους Βουλγάρους. Στις 24
   Ιουλίου, οι ελληνικές δυνάμεις προωθήθηκαν στα στενά της Κρέσνας.
   Ταυτόχρονα, οι Βούλγαροι μετέφεραν δυνάμεις από το Σερβικό μέτωπο ενώ οι
   ελληνικές δυνάμεις προήλασαν κατά μήκος του ποταμού Στρυμώνα διαδοχικά από
   Κρέσνα σε Σιμιτλή και τελικά έφτασαν στην Τζουμαγιά (Μπλαγκόεβγκραντ). Ο
   Ελληνικός Στρατός τελικά, λόγω εφοδιαστικών προβλημάτων αλλά και λόγω
   εξάντλησης από την επίμονη επέλαση, αναγκάστηκε να ανακόψει την πορεία
   του. Σε αυτό το σημείο και οι δύο πλευρές θεώρησαν ότι περαιτέρω παράταση
   των συγκρούσεων δεν οδηγούσε πουθενά και συμφώνησαν σε ανακωχή.

   Εν τω μεταξύ, η Ρουμανία και η Οθωμανική Αυτοκρατορία, επωφελούμενες από
   τη δύσκολη θέση της Βουλγαρίας, της κήρυξαν τον πόλεμο και προέλασαν χωρίς
   να συναντήσουν αντίσταση στο βουλγαρικό έδαφος.

[Επεξεργασία] Χρονολόγιο πολεμικών επιχειρήσεων

   Το χρονολόγιο των πολεμικών επιχειρήσεων του Β' Βαλκανικού Πολέμου κατά το
   παλαιό ημερολόγιο (1913) έχει ως ακολούθως:

     • 16 Ιουνίου Αιφνίδια έναρξη επιχειρήσεων εκ μέρους Βουλγάρων.
       Βουλγαρική κατάληψη Ιστίπ
     • 17 Ιουνίου Εκκαθάριση Θεσσαλονίκης.
     • 18 Ιουνίου Βουλγαρική κατάληψη Κρίβολακ.
     • 19 Ιουνίου Μάχη Καλίνοβου (ελληνοβουλγαρική).
     • 20 Ιουνίου Ελληνική κατάληψη Γευγελής και Νιγρίτας.
     • 21 Ιουνίου Μάχη Κιλκίς Λαχανά. Ελληνική κατάληψη Κιλκίς, Λαχανά και
       ολοκληρωτική του Καλίνοβου. Ο Βασιλεύς Φερδινάνδος ζητεί τη βοήθεια
       της Αυστρίας. Παραιτείται ο στρατηγός Μ. Σαβόφ και τη θέση του
       αναλαμβάνει ο στρατηγός Ράντκο Δημητρίεφ.
     • 22 Ιουνίου Σερβική κατάληψη Κοτσάνων
     • 23 Ιουνίου Ελληνική κατάληψη Δοϊράνης
     • 24 Ιουνίου Σερβική ανακατάληψη Κρίβολακ
     • 25 Ιουνίου Ελληνική κατάληψη Κωστουρίνο. Σερβική ανακατάληψη Ιστίπ
     • 26 Ιουνίου Μάχη Βέτρινα (ελληνοβουλγαρική). Ελληνική κατάληψη
       Στρώμνιτσας. Σερβική κατάληψη Ραδοβίστας.
     • 27 Ιουνίου Ελληνική κατάληψη Δεμίρ, Χισάρ και Καβάλας. Έναρξη μάχης
       Πιρότ (σερβοβουλγαρική). Η Ρουμανία εισέρχεται στο πόλεμο.
     • 28 Ιουνίου Ελληνική κατάληψη Σερρών. Συνέχιση ελληνικής προέλασης
     • 29 Ιουνίου Τουρκική προέλαση υπό τον Ισμέτ πασά.
     • 1 Ιουλίου Ελληνική κατάληψη Δράμας.
     • 6 Ιουλίου Ελληνική κατάληψη Νευροκοπίου. Συνέχιση προέλασης.
     • 7 Ιουλίου Ελληνική κατάληψη Πέτσοβου.
     • 9 Ιουλίου Ελληνική κατάληψη Μαχομίας. Ρουμανική προέλαση. Τουρκική
       κατάληψη Αδριανούπολης και περιοχής Κιρκιλισέ.
     • 10 Ιουλίου Ελληνικός αποκλεισμός Στενών Κρέσνας. Η 7η βουλγαρική
       μεραρχία παραδίδεται αμαχητί στη 1η ρουμανική μεραρχία ιππικού.
     • 12 Ιουλίου Έναρξη Μάχης Σιμιτλί (ελληνοβουλγαρική). Ελληνική κατάληψη
       Πρέβελ Χαν και Δεδέαγατς. Σερβική κατάληψη Βιδινίου.
     • 13 Ιουλίου Ελληνική κατάληψη Ξάνθης
     • 14 Ιουλίου Ελληνική κατάληψη Σιμιτλί, πέρας μάχης.
     • 15 Ιουλίου Ελληνική υποχώρηση από Πέτσοβο.
     • 16 Ιουλίου Ελληνική κατάληψη Γκιουμουλτζίνας. Έναρξη σερβοβουλγαρικών
       μαχών στο Τσάρεβο σέλο.
     • 17 Ιουλίου Ελληνοβουλγαρική μάχη Πρέδελ Χαν, ελληνική ανακατάληψη
       Πετσόβου και Παντζάρεβου.
     • 18 Ιουλίου Γενική ανακωχή
     • 28 Ιουλίου Συνθήκη Ειρήνης Βουκουρεστίου (με το νέο ημερ. 10
       Αυγούστου)

[Επεξεργασία] Η Συνθήκη του Βουκουρεστίου

   [IMG]
   [IMG]
   Τα όρια των βαλκανικών κρατών όπως διαμορφώθηκαν επίσημα με την συνθήκη
   του Βουκουρεστίου (η πράσινη γραμμή δείχνει τα μέχρι του 1912 οθωμανικά
   σύνορα).

   Ο Β' Βαλκανικός Πόλεμος έληξε με τη συνθήκη Βουκουρεστίου (1913)
   δημιουργώντας μια νέα κατάσταση στα Βαλκάνια. Η Ελλάδα προσάρτησε την
   νότια Μακεδονία με τη Θεσσαλονίκη, την Καβάλα μέχρι τις εκβολές του Νέστου
   ποταμού, τη Νότια Ήπειρο και την Κρήτη. Η συμφιλίωση της Ελληνικής με την
   Γερμανική βασιλική οικογένεια μέσω του γάμου του Κωνσταντίνου με την
   αδελφή του Κάιζερ εξαργυρώθηκε με την προσάρτηση της Καβάλας, όταν στην
   συνθήκη του Βουκουρεστίου, παρενέβη ο ίδιος ο Κάιζερ υπέρ της Ελλάδος.
   Λίγα χρόνια αργότερα, στην αρχή του Α' Παγκοσμίου Πολέμου και πριν η
   Ελλάδα εισέλθει στον πόλεμο στο πλευρό της Αντάντ, η Βουλγαρία θα
   καταλάβει προκλητικά την πόλη της Καβάλας.

   Η Σερβία προσάρτησε τη βόρεια Μακεδονία με το Μοναστήρι, τα Σκόπια και τη
   Στρώμνιτσα. Η Βουλγαρία απέκτησε έξοδο στο Αιγαίο μεταξύ Αλεξανδρούπολης
   και Πόρτο Λάγος, ενώ η Οθωμανική Αυτοκρατορία με την επίθεση που έκανε
   στον B' Βαλκανικό Πόλεμο μπόρεσε και κράτησε την ανατολική Θράκη μέχρι και
   την Αδριανούπολη.

   Η Ρουμανία επίσης τακτοποίησε προς όφελος της τις συνοριακές της διαφορές
   με την Βουλγαρία στην περιοχή της Δοβρουτσάς.

   Η Αλβανία έγινε ανεξάρτητο κράτος, στο οποίο περιλήφθηκε και η Βόρεια
   Ήπειρος, ύστερα από εντονότατες ιταλικές πιέσεις και απειλές εναντίον της
   Ελλάδος, ενώ τα νησιά του Αιγαίου αποδόθηκαν στην Ελλάδα ένα χρόνο
   αργότερα με το πρωτόκολλο της Φλωρεντίας (13 Φεβρουαρίου 1914). Τα
   Δωδεκάνησα παρέμειναν προσωρινά υπό ιταλική κατοχή.

[Επεξεργασία] Δείτε επίσης

     • Α΄ Βαλκανικός Πόλεμος
     • Βαλκανικοί Πόλεμοι

[Επεξεργασία] Εξωτερικοί σύνδεσμοι

     • Πινακοθήκη με θέμα τους Βαλκανικούς πολέμους
     • Οι Βαλκανικοί πόλεμοι (περ. Ιστορία)
     • Βαλκανικοί Πόλεμοι (1912-1913) από τη Διεύθυνση Ιστορίας Στρατού / ΓΕΣ

[Επεξεργασία] Παραπομπές

    1. ↑ http://www.boinaslava.net/dibo/Wojna...tom%20I%20.pdf

   Ανακτήθηκε από
   "http://el.wikipedia.org/wiki/%CE%92%CE%84_%CE%92%CE%B1%CE%BB%CE%BA%CE%B1%CE%BD%CE%B9%CE%BA%CF%8C%CF%82_%CE%A0%CF%8C%CE%BB%CE%B5%CE%BC%CE%BF%CF%82"
   Κατηγορίες: Βαλκανικοί πόλεμοι | Β΄ Βαλκανικός Πόλεμος | Ιστορία του
   Μαυροβουνίου | Ιστορία της Σερβίας

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Беларуская
     • Беларуская (тарашкевіца)
     • Български
     • Bosanski
     • Català
     • Dansk
     • English
     • Esperanto
     • Español
     • Suomi
     • Français
     • עברית
     • Hrvatski
     • Magyar
     • Bahasa Indonesia
     • Italiano
     • 한국어
     • Lietuvių
     • Македонски
     • Nederlands
     • ‪Norsk (nynorsk)‬
     • ‪Norsk (bokmål)‬
     • Polski
     • Português
     • Română
     • Русский
     • Srpskohrvatski / Српскохрватски
     • Slovenčina
     • Shqip
     • Српски / Srpski
     • Svenska
     • Türkçe
     • Українська
     • 中文

     • Τελευταία τροποποίηση 11:10, 11 Αυγούστου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
