   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                       Μαντάμ Μπατερφλάι

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Μαντάμ Μπατερφλάι
   Hohenstein Madama Butterfly.jpg
   Δημιουργοί
   Σύνθεση                   Τζιάκομο Πουτσίνι
   Λιμπρέτο                 Λουΐτζι Ίλικα
                                    Τζουζέπε Τζακόζα
   Άλλα στοιχεία
   Πρωτότυπη γλώσσα  Ιταλική
   Πρεμιέρα                 17/02/1904, Μιλάνο
   Μουσικό ρεύμα        Βερισμός

   Η Μαντάμ Μπατερφλάι (Madama Butterfly) είναι
   όπερα σε τρεις πράξεις του Ιταλού
   συνθέτη Τζιάκομο Πουτσίνι, θεωρούμενη
   ως ένα από τα κορυφαία αριστουργήματα
   του οπερατικού ρεπερτορίου. Το λιμπρέτο
   γράφτηκε από τους Λουΐτζι Ίλικα και
   Τζουζέπε Τζακόζα.

   Η όπερα αφηγείται την τραγική πορεία
   προς την αυτοκτονία μιας Ιαπωνέζας
   έφηβης γκέισας που αποκαλείται
   χαϊδευτικά Μπατερφλάι (πεταλούδα). Αυτή
   έχει παντρευτεί έναν Αμερικανό
   αξιωματικό, πιστεύοντας στις εφήμερες
   ερωτικές υποσχέσεις του. Σύντομα ο
   Αμερικανός την εγκαταλείπει, αλλά θα
   επιστρέψει μετά από τρία χρόνια και θα
   ζητήσει να πάρει το παιδί που απέκτησαν.
   Τότε στην Μπατερφλάι απομένει μόλις μία
   αξιοπρεπής επιλογή: το χαρακίρι.

   Πίνακας περιεχομένων

     * 1 Χρονικό της σύνθεσης
     * 2 Ρόλοι
     * 3 Σύνοψη

          * 3.1 Πράξη Α'
          * 3.2 Πράξη Β'
          * 3.3 Πράξη Γ'

     * 4 Εξωτερικοί σύνδεσμοι

[Επεξεργασία] Χρονικό της σύνθεσης

   Στα τέλη του 19ου αι. η Αμερικανίδα Τζένι
   Κόρελ Λονγκ έζησε για λίγο στην Ιαπωνία
   συνοδεύοντας το σύζυγό της, ένα
   μεθοδιστή ιεραπόστολο. Όσα αφηγήθηκε
   μετά την επιστροφή της στις ΗΠΑ,
   ενέπνευσαν στον αδελφό της Τζον Λούθερ
   Λονγκ κάποιες νουβέλες που
   δημοσιεύθηκαν σε συνέχειες στο
   περιοδικό Century. Μία από αυτές, η «Madame
   Butterfly», μεταφέρθηκε στο θέατρο το 1900.

   Ο Πουτσίνι πιθανά παρακολούθησε την
   παράσταση στο Λονδίνο και
   εντυπωσιασμένος ζήτησε από τους Ίλικα -
   Τζακόζα να γράψουν ένα λιμπρέτο
   βασισμένο στην ιστορία της. Παράλληλα
   μελέτησε κι ο ίδιος τον ιαπωνικό
   πολιτισμό, προσπαθώντας να αποδώσει όσο
   το δυνατόν ακριβέστερα το κλίμα και τους
   χαρακτήρες - πράγμα που κατάφερε παρά
   κάποια λαθάκια, όπως για παράδειγμα ότι
   τοποθετεί ένα βουδιστή μοναχό και μια
   επίσης βουδίστρια υπηρέτρια να
   επικαλούνται (σε διαφορετικές στιγμές)
   σιντοϊστικές θεότητες. Φαίνεται ακόμα
   ότι προσέθεσε στοιχεία από άλλο ένα
   ευρωπαϊκό έργο που εκτυλίσσεται στη
   μακρινή χώρα, τη Madame Chrysanthème του Γάλλου
   Πιερ Λοτί.

   Η όπερα έκανε πρεμιέρα ως δίπρακτη το
   Φλεβάρη του 1904 στη Σκάλα του Μιλάνου,
   αλλά μολονότι συμμετείχαν οι κορυφαίοι
   ερμηνευτές της Ιταλίας, γνώρισε πολύ
   χλιαρή υποδοχή. Ο συνθέτης προέβη σε
   ριζικές αλλαγές και παρουσίασε μια νέα
   τρίπρακτη εκδοχή τρεις μήνες αργότερα
   στην Μπρέσια, η οποία έγινε δεκτή με
   ενθουσιασμό. Παρόλα αυτά συνέχισε να
   υποβάλλει το έργο σε διαρκείς
   αναθεωρήσεις, μέχρι που κατέληξε στην
   οριστική μορφή του (1907).

[Επεξεργασία] Ρόλοι

         Όνομα                Ρόλος           Είδος φωνής
   Τσο-Τσο-Σαν   Νεαρή γκέισα       Υψίφωνος
   (Μαντάμ          στην πόλη             Σπίντο
   Μπατερφλάι)  Ναγκασάκι
   Μπέντζαμιν   Αμερικανός
   Φράνκλιν       αξιωματικός,       Τενόρος
   Πίκερτον       σύζυγος της
                          Μπατερφλάι
                          Διαμεσολαβητής
   Γκόρο             συνοικεσίων,       Τενόρος
                          διεκπεραιωτής
                          του γάμου
                          Αμερικανός
   Σάρπλες         διπλωμάτης,         Βαρύτονος
                          πρόξενος των
                          ΗΠΑ
                          Υπηρέτρια στην
   Σουζούκι       οικία της             Μεσόφωνος
                          Μπατερφλάι
                          Βουδιστής
   Μπόνζο           μοναχός,               Βαθύφωνος
                          θείος της
                          Μπατερφλάι
                          Γιος της
   Ντολόρε         Μπατερφλάι          Βουβός
                          και του                 χαρακτήρας
                          Πίκερτον
                          Τοπικός
   Γιαμαντόρι   πρίγκιπας,           Τενόρος
                          ποθεί την
                          Μπατερφλάι
   Κέητ               Δεύτερη σύζυγος Μεσόφωνος
                          του Πίκερτον
   * Έξι ακόμα δευτερεύοντες ομιλούντες
   ρόλοι
   * Xορωδία στη σκηνή του γάμου

[Επεξεργασία] Σύνοψη

     * Τόπος: Ναγκασάκι
     * Χρόνος: 1904

  [Επεξεργασία] Πράξη Α'

   Δυο άντρες επιθεωρούν μια έπαυλη στο
   Ναγκασάκι, περιμένοντας να ξεκινήσει
   μια γαμήλια τελετή. Ο ένας είναι ο
   Μπέντζαμιν Φράνκλιν Πίνκερτον,
   υποπλοίαρχος της κανονιοφόρου Αβραάμ
   Λίνκολν του Πολεμικού Ναυτικού των ΗΠΑ,
   η οποία σταθμεύει στο λιμάνι της πόλης. Ο
   δεύτερος είναι ο Γκόρο, επαγγελματίας
   προξενητής, στον οποίο προσέφυγε ο
   Πίνκερτον για βρει σύζυγο. Αυτός όχι
   μόνο του έχει βρει γυναίκα, τη
   δεκαπεντάχρονη γκέισα Τσο-Τσο-Σαν ή
   Μπατερφλάι (Πεταλούδα), αλλά σύμφωνα με
   την παράδοση έχει ετοιμάσει όλο το
   νοικοκυριό των μελλονύμφων: βρήκε σπίτι
   και υπηρετικό προσωπικό, κανόνισε τις
   διατυπώσεις κτλ.

   Πρώτος φτάνει ο Αμερικανός διπλωμάτης
   Σάρπλες, στον οποίο ο Πίνκερτον
   εκμυστηρεύεται (υπό τους ήχους της
   Αστερόεσσας) ότι ως Γιάνκης, δεν
   ικανοποιείται εάν δεν δρέψει τα
   λουλούδια κάθε ακτής και τον έρωτα κάθε
   όμορφου κοριτσιού. Αυτό σημαίνει πως δεν
   σκοπεύει να μείνει για πολύ καιρό
   παντρεμένος - έτσι κι αλλιώς, σύμφωνα με
   την ιαπωνική νομοθεσία ο γάμος διαρκεί
   για 999 έτη, αλλά ο άνδρας έχει δικαίωμα να
   τον ακυρώσει στην αρχή κάθε μήνα. Ο
   Σάρπλες εκπροσωπεί τη φωνή της λογικής
   και του ζητά να μην προχωρήσει στο γάμο
   εάν έχει τέτοιο σκοπό, αλλά ο
   καιροσκόπος Πίκερτον αδιαφορεί.

   Σε λίγη ώρα καταφθάνει η γαμήλια πομπή: η
   νύφη με τους συγγενείς και τους φίλους
   της, ο αυτοκρατορικός επίτροπος, ο
   ληξίαρχος και άλλοι καλεσμένοι. Από τα
   λόγια της είναι φανερό πως η Μπατερφλάι
   έχει ερωτευθεί τον Πίνκερτον, έφτασε
   μάλιστα στο σημείο να γίνει κρυφά
   χριστιανή για χάρη του,
   διακινδυνεύοντας την απόρριψη των δικών
   της εάν μαθευτεί.

   Σύντομα η τελετή ολοκληρώνεται και
   αρχίζουν οι προπόσεις. Όμως η ευθυμία θα
   διακοπεί από τον Μπόνζο (βουδιστής
   μοναχός), θείο της νύφης που ήταν απών
   από το γάμο. Αυτός εισβάλει στο σπίτι και
   αποκαλύπτει ότι είδε την Μπατερφλάι να
   επισκέπτεται τη χριστιανική
   ιεραποστολή. Οργισμένη, όλη η οικογένεια
   της νύφης την αποκηρύσσει και φεύγει. Η
   μόνη που δείχνει να το ξανασκέφτεται
   είναι η μητέρα της, αλλά τελικά
   παρασύρεται κι αυτή από το γενικότερο
   κλίμα.

   Καθώς νυχτώνει ο Πίκερτον μαλακώνει τον
   πόνο της Μπατερφλάι, λέγοντάς της ότι
   δεν έχασε τίποτα σπουδαίο μπρος σε αυτά
   που κέρδισε. Ευτυχισμένη η κοπέλα
   οδηγείται στην κρεβατοκάμαρα, όπου
   παραδίδεται στο ερωτικό κάλεσμα του
   συζύγου της.

  [Επεξεργασία] Πράξη Β'

   [IMG]
   [IMG]
   Η υψίφωνος Τζεραλντίν Φαράρ ως
   Μπατερφλάι - Νέα Υόρκη, 1907

   Τρία χρόνια μετά το γάμο, στο σπίτι
   συναντά κανείς μόνο θλίψη και φτώχεια. Ο
   Πίκερτον έχει φύγει μαζί με το πλοίο του,
   αφήνοντας την Μπατερφλάι αποκηρυγμένη
   απ' τους συγγενείς της, μόνη με την
   υπηρέτρια Σουζούκι και ένα μωρό-καρπό
   εκείνης της πρώτης και μοναδικής
   βραδιάς, τον Ντολόρε (η ιταλική λέξη για
   τον πόνο).

   Η Σουζούκι προτρέπει την κυρία της να
   ξεχάσει τον Αμερικανό, αυτή όμως είναι
   πεπεισμένη ότι κάποτε θα επιστρέψει,
   παίρνοντας στα σοβαρά την υπόσχεσή του
   ότι θα γυρίσει όταν οι κοκκινολαίμηδες
   χτίζουν τις φωλιές τους. Γι' αυτό το λόγο
   αποκρούει τις επανειλημμένες προτάσεις
   του πρίγκιπα Γιαμαντόρι, με τον οποίο
   προσπαθεί να την παντρέψει ο Γκόρο.

   Ένα πρωί η πίστη της μοιάζει να
   δικαιώνεται: ο Σάρπλες την ενημερώνει
   για μια επιστολή του Πίκερτον που έφτασε
   στο προξενείο, ότι βρίσκεται εν πλω για
   το Ναγκασάκι! Η ξαφνική χαρά όμως
   γίνεται γρήγορα φόβος, όταν ο Σάρπλες
   προειδοποιεί πως το περιεχόμενο του
   γράμματος δεν είναι ευχάριστο, γι' αυτό
   καλύτερα να παντρευτεί τον πρίγκιπα.
   Θυμωμένη η Μπατερφλάι αποχωρεί πριν
   ακούσει τη συνέχεια και επιστρέφει με το
   γιο της, για τον οποίο δεν γνώριζε ούτε ο
   πρόξενος ούτε ο πατέρας. Είναι σίγουρη
   πως όταν τον δει ο Πίκερτον, όποιος κι αν
   είναι ο αρχικός σκοπός της επίσκεψης,
   τελικά θα γυρίσει στο γάμο τους.

   Ο Σάρπλες φεύγει και ο Γκόρο κάνει μια
   τελευταία απόπειρα να την πείσει ότι
   έχει επιλέξει λάθος δρόμο, αλλά η
   Μπατερφλάι απειλεί ότι θα τον σκοτώσει
   με το σπαθί του νεκρού πατέρα της. Έχει
   λάβει πια την απόφασή της: Είτε θα
   ξανακερδίσει το σύζυγό της είτε θα
   πεθάνει.

   Μια κανονιά από το λιμάνι αναγγέλλει ότι
   κάποιο πλοίο ετοιμάζεται να δέσει.
   Ενθουσιασμένη στην όψη της σημαίας των
   ΗΠΑ, η Μπατερφλάι φορά το νυφικό φόρεμά
   της, δίνει εντολή να στολιστεί το σπίτι
   και ετοιμάζεται να απολαύσει τους
   καρπούς της τρίχρονης αφοσίωσής της.

  [Επεξεργασία] Πράξη Γ'

   Οι ώρες περνούν μα ο Πίκερτον είναι
   άφαντος. Το επόμενο πρωί, εξαντλημένη απ'
   την αγρύπνια της αναμονής, η Μπατερφλάι
   πέφτει για ύπνο. Λίγο αργότερα
   εμφανίζεται ο Πίκερτον μαζί με το
   Σάρπλες και μία άγνωστη γυναίκα: την
   Αμερικανίδα σύζυγό του (Κέητ). Τους
   υποδέχεται η Σουζούκι. Συντετριμμένος
   από την ανευθυνότητά του, ο Πίκερτον
   εξηγεί το σκοπό της επίσκεψής του: Τον
   βασάνιζαν φοβερές τύψεις για τη μοναξιά
   της Μπατερφλάι και ερχόταν για να την
   πιέσει να ξαναπαντρευτεί. Όταν έμαθε
   όμως για το παιδί απ' τον πρόξενο, αυτός
   κι η Κέητ αποφάσισαν να το πάρουν μαζί
   τους στην Αμερική. Ήρθαν λοιπόν για να το
   ζητήσουν.

   Για ακόμα μία φορά, ο Πίκερτον δεν τολμά
   να δείξει υπευθυνότητα και φεύγει απ' το
   σπίτι, ρίχνοντας τη διευθέτηση του
   ζητήματος στους ώμους του Σάρπλες. Εν τω
   μεταξύ η Μπατερφλάι έχει ξυπνήσει απ'
   τις φωνές και βγαίνει στον κήπο, όπου
   βρίσκονται ο πρόξενος με την Κέητ. Δεν
   αργεί να καταλάβει τις προθέσεις τους.
   Απαιτεί τότε να της το ζητήσει ο ίδιος ο
   Πίκερτον σε μισή ώρα.

   Η Μπατερφλάι μπαίνει ξανά στο σπίτι.
   Ψύχραιμα ξεκρεμά το σπαθί του πατέρα της
   και διαβάζει την επιγραφή στη λεπίδα:
   «Πεθαίνει με τιμή αυτός που δεν μπορεί
   να ζήσει με τιμή». Είναι προφανές ότι
   σκέφτεται την αυτοκτονία - η Σουζούκι
   προσπαθεί να την αποτρέψει, φέρνοντάς
   της τον Ντολόρε. Η Μπατερφλάι πιάνει το
   παιδί, το τοποθετεί πάνω σε μια ψάθα και
   του δίνει μια αμερικανική σημαιούλα για
   να παίξει. Μετά αποσύρεται και κάνει
   χαρακίρι. Ετοιμοθάνατη περπατά ως το γιο
   της και ξεψυχά δίπλα του, ενώ ακούγεται
   από μακριά ο Πίκερτον (που έρχεται για να
   ζητήσει το παιδί) να την καλεί.

[Επεξεργασία] Εξωτερικοί σύνδεσμοι

     * Το λιμπρέτο στα ελληνικά - ιστοχώρος
       Μεγάρου Μουσικής Θεσ/νίκης
     * Παρτιτούρες του έργου - ιστοχώρος
       imslp.org
     * Εκμάθηση της Μαντάμ Μπατερφλάι -
       ιστοχώρος operaamerica.org

   Ανακτήθηκε από
   "http://el.wikipedia.org/wiki/%CE%9C%CE%B1%CE%BD%CF%84%CE%AC%CE%BC_%CE%9C%CF%80%CE%B1%CF%84%CE%B5%CF%81%CF%86%CE%BB%CE%AC%CE%B9"
   Κατηγορία: Όπερες του Τζιάκομο Πουτσίνι

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * العربية
     * Català
     * Česky
     * Cymraeg
     * Dansk
     * Deutsch
     * Dolnoserbski
     * English
     * Español
     * Suomi
     * Français
     * עברית
     * Hrvatski
     * Magyar
     * Bahasa Indonesia
     * Italiano
     * 日本語
     * 한국어
     * Latina
     * Bahasa Melayu
     * Nederlands
     * ‪Norsk (bokmål)‬
     * Polski
     * Português
     * Română
     * Русский
     * Simple English
     * Slovenčina
     * Slovenščina
     * Српски / Srpski
     * Svenska
     * ไทย
     * Türkçe
     * Українська
     * 中文

     * Τελευταία τροποποίηση 00:36, 28
       Σεπτεμβρίου 2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
