   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

         Άγιος Γεώργιος Νηλείας Μαγνησίας

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 39°20′31″N 22°04′40″E﻿ /
   ﻿39.3419, 22.0778

   [IMG]
   [IMG]
   Το χωριό Άγιος Γεώργιος Νηλείας. Στο
   μέσο και προς τα αριστερά διακρίνεται η
   εκκλησία του Αγίου Γεωργίου.
   (Φωτογραφία: Νοέμβριος 1998).

   Ο Άγιος Γεώργιος Νηλείας του Νομού
   Μαγνησίας είναι παλαιό κεφαλοχώρι του
   Πηλίου. Παλαιότερα αποτελούσε
   ανεξάρτητη κοινότητα, αλλά σήμερα
   αποτελεί δημοτικό διαμέρισμα του Δήμου
   Μηλεών.

   Ο Άγιος Γεώργιος Νηλείας βρίσκεται
   χτισμένος σε υψόμετρο 700 μ. περίπου σε
   μία αμφιθεατρική τοποθεσία με θέα τον
   Παγασητικό, περίπου 20 χλμ. ανατολικά από
   τον Βόλο, ανάμεσα στον Άγιο Βλάσιο και
   τις Πινακάτες.

   Σύμφωνα με την απογραφή του 2001, οι
   κάτοικοι του οικισμού του Αγίου
   Γεωργίου ανέρχονται στους 179. Ωστόσο,
   σύμφωνα με την ίδια απογραφή, οι
   κάτοικοι του Δημοτικού Διαμερίσματος
   (πρώην Κοινότητα) του Αγίου Γεωργίου
   Νηλείας φτάνουν τους 1.092 και
   κατανέμονται σε πέντε οικισμούς ως εξής:

     * Άγιος Γεώργιος (υψόμ. 800 μ.) 179 κάτ.
     * Δυο Ρέματα (υψόμ. 500 μ.) 27 κάτ.
     * Αγία Τριάδα (υψόμ. 350 μ.) 221 κάτ.
     * Άνω Γατζέα (υψόμ. 150 μ.) 289 κάτ.
     * Κάτω Γατζέα (παραθαλάσσιος οικισμός)
       376 κάτ.

   Σύμφωνα με την παράδοση, ο Άγιος
   Γεώργιος Νηλείας χτίστηκε περί τον 15ο
   αι. από βοσκούς που βρήκαν σε έναν θάμνο
   την εικόνα του στρατηλάτη αγίου. Οι δύο
   βοσκοί έχτισαν εκκλησία προς τιμή του
   αγίου και γύρω από την εκκλησία χτίστηκε
   το ομώνυμο χωριό. Στον Άγιο Γεώργιο,
   υπάρχει και δεύτερη εκκλησία αφιερωμένη
   στον Άγιο Αθανάσιο, την οποία έκτισε ο
   μάστορας Δήμος Ζηπανιώτης ή Ζαπανιώτης
   το 1795 και αποτελεί ένα από τα ωραιότερα
   δείγματα λαϊκής αρχιτεκτονικής του 18ου
   αι.

   Επειδή οι πρώτοι κάτοικοι του χωριού
   ήταν βοσκοί και επειδή ο χειμώνας είναι
   βαρύς στο υψόμετρο όπου είναι χτισμένο
   το χωριό, οι Αϊγιωργείτες είχαν την
   συνήθεια να διαμένουν στον Άγιο Γεώργιο
   το καλοκαίρι και τον χειμώνα να
   κατεβαίνουν στα καλύβια τους που είχαν
   σε χαμηλότερα σημεία (Αγία Τριάδα, Άνω
   Γατζέα και Κάτω Γατζέα). Ακόμα και η
   κοινοτική Αρχή μετακόμιζε δύο φορές τον
   χρόνο: στις 10 Απριλίου το κοινοτικό
   κατάστημα ανέβαινε στον Άγιο Γεώργιο
   και στις 10 Νοεμβρίου κατέβαινε στην Άνω
   Γατζέα. Η συνήθεια αυτή διατηρήθηκε
   μέχρι τα τέλη του 20ού αι., οπότε η
   Κοινότητα του Αγίου Γεωργίου διαλύθηκε.

   Κατά την Ελληνική Επανάσταση του 1821, οι
   κάτοικοι του Αγίου Γεωργίου
   ξεσηκώθηκαν, αλλά το 1822, ο Δράμαλης
   κατέπνιξε την επανάσταση και έκαψε το
   χωριό. Για τον λόγο αυτό, τα πιο παλαιά
   σπίτια του χωριού — όσα διασώζονται —
   είναι του ύστερου 19ου αι. Το
   προσδιοριστικό προσωνύμιο «Νηλείας»
   μπήκε στην ονομασία του χωριού με την
   απελευθέρωση της Θεσσαλίας, όταν
   συστάθηκε ο Δήμος Νηλείας. (Ο Δήμος
   Νηλείας, που διαλύθηκε το 1914,
   αποτελούνταν από τα χωριά Άνω και Κάτω
   Λεχώνια, Άγιο Βλάσιο (Καραμπάσι), Άγιο
   Γεώργιο, Δράκεια, Άγιο Λαυρέντιο και
   Αγριά. Ας σημειωθεί πάντως ότι η Νηλεία
   ήταν αρχαία πόλη που βρίσκονταν
   πιθανότατα κοντά στον σημερινό Βόλο.)

   Το χωριό γνώρισε ιδιαίτερη ακμή από τα
   τέλη του 19ου αι. μέχρι τον Β΄ Παγκ.
   Πόλεμο. Τότε ο Άγιος Γεώργιος Νηλείας,
   χώρος εύφορος και με πολλά νερά, ήταν
   πλούσιος από την παραγωγή και το εμπόριο
   ελαιών και μήλων. Πολύ χρήμα εισέρεε
   επίσης από Αϊγιωργείτες που είχαν
   ξενιτευτεί στην Αίγυπτο και αλλού. Κατά
   την περίοδο της Κατοχής και κατόπιν κατά
   τον Εμφύλιο Πόλεμο, το χωριό γνώρισε
   δύσκολες ημέρες. Πολλοί κάτοικοί του
   αναγκάστηκαν να το εγκαταλείψουν
   εξαιτίας των επιδρομών των Γερμανών και
   της παρουσίας ντόπιων παραστρατιωτικών
   ομάδων.

   Με το τέλος του Εμφυλίου, ο Άγιος
   Γεώργιος Νηλείας άρχισε να παρακμάζει.
   Πολλοί κάτοικοί του σταμάτησαν την
   μετακόμιση για να μείνουν μόνιμα πλέον
   στους χαμηλότερους οικισμούς της ίδιας
   κοινότητας. Σήμερα στον Άγιο Γεώργιο
   διαμένουν λίγοι κάτοικοι, αλλά πολλά
   σπίτια έχουν αναστηλωθεί από πλούσιους
   ξένους που τα χρησιμοποιούν ως εξοχικές
   κατοικίες.

   Από τον Άγιο Γεώργιο Νηλείας κατάγονται
   ο νεομάρτυρας Σταμάτιος (μαρτύρησε στην
   Κωνσταντινούπολη το 1680 και η μνήμη του
   εορτάζεται την πρώτη Κυριακή μετά τις 16
   Αυγούστου), οι ζωγράφοι Γιάννης Πούλακας
   (1863–1942) και Χρυσούλα Ζώγια (1914–1992), καθώς
   και ο γλύπτης Νικόλας (Νικόλαος
   Παυλόπουλος, 1909–1990). Ο τελευταίος δώρισε
   ένα μεγάλο μέρος από τα έργα του στην
   τότε Κοινότητα Αγίου Γεωργίου Νηλείας,
   καθώς και μεγάλο χρηματικό ποσό, και
   έτσι σήμερα στο χωριό λειτουργεί το
   Δημοτικό Μουσείο Γλύπτη Νικόλα. Το
   Μουσείο είναι ανοιχτό σχεδόν καθημερινά
   και, με την φροντίδα του λαογράφου Κώστα
   Λιάπη, εκδίδει το εξαμηνιαίο περιοδικό Η
   βίγλα.

[Επεξεργασία] Εξωτερικές συνδέσεις

     * Δήμος Μηλεών

[Επεξεργασία] Ενδεικτική βιβλιογραφία

     * Κ. Λιάπης, Ο «μεγάλος» Αϊ-Γιώργης του
       Πηλίου, έκδοση Κοινότητας Αγίου
       Γεωργίου Νηλείας, Βόλος 1994, 515 σελ. ISBN
       960-7175-68-9.

   Ανακτήθηκε από
   "http://el.wikipedia.org/wiki/%CE%86%CE%B3%CE%B9%CE%BF%CF%82_%CE%93%CE%B5%CF%8E%CF%81%CE%B3%CE%B9%CE%BF%CF%82_%CE%9D%CE%B7%CE%BB%CE%B5%CE%AF%CE%B1%CF%82_%CE%9C%CE%B1%CE%B3%CE%BD%CE%B7%CF%83%CE%AF%CE%B1%CF%82"
   Κατηγορία: Χωριά του νομού Μαγνησίας

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * English

     * Τελευταία τροποποίηση 00:33, 10 Μαΐου 2009.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
