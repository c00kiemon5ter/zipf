   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                          Σαρλ Μπωντλαίρ

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   O Μποντλέρ, φωτογραφία του Nadar.

   Ο Σαρλ Πιερ Μποντλέρ ή Σαρλ Μποντλαίρ
   (Charles Pierre Baudelaire), Παρίσι, 9 Απριλίου 1821 - 31
   Αυγούστου 1867) ήταν ένας από τους
   σημαντικότερους ποιητές της γαλλικής
   αλλά και της παγκόσμιας λογοτεχνίας.

   Κατά την διάρκεια της ζωής του, ο
   Μποντλέρ υπέστη δριμεία κριτική για τις
   συγγραφές του και την θεματική του.
   Ελάχιστοι από τους σύγχρονούς του τον
   κατανόησαν. Η εφημερίδα Φιγκαρό της 5ης
   Ιουλίου 1857 έγραψε τα εξής σχετικά με την
   πρόσφατη εμφάνιση των Ανθέων του Κακού:
   «Σε ορισμένα σημεία αμφιβάλλουμε για
   την πνευματική υγεία του Κου Μποντλέρ.
   Όμως ορισμένα άλλα δεν μας επιτρέπουν
   περαιτέρω αμφιβολίες. Κυριαρχεί, ως επί
   το πλείστον, η μονότονη και επιτηδευμένη
   επανάληψη των ίδιων πραγμάτων, των ίδιων
   σκέψεων. Η αηδία πνίγει την
   αχρειότητα—για να την καταπολεμήσει
   σμίγει με το μόλυσμα».

   Ο Μποντλέρ σήμερα αναγνωρίζεται ως
   μέγας ποιητής της γαλλικής και της
   παγκόσμιας Λογοτεχνίας και
   συγκαταλέγεται μεταξύ των κλασικών.
   Χαρακτηριστικά, ο Μπαρμπέ ντ' Ορεβιγί
   τον αποκάλεσε «Δάντη μιας παρηκμασμένης
   εποχής».

   Σε ολόκληρο το έργο του, ο Μποντλέρ
   προσπάθησε να ενυφάνει την Ομορφιά με
   την Κακία, την βία με την ηδονή (Une martyre),
   καθώς και να καταδείξει την σχέση μεταξύ
   τους. Παράλληλα με την συγγραφή
   ποιημάτων σοβαρών (Semper Eadem) και
   σκανδαλιστικών για την εποχή (Delphine et
   Hippolyte), κατόρθωσε επίσης να εκφράσει την
   μελαγχολία (Mœsta et errabunda) και την
   νοσταλγία (L' Invitation au voyage).

   Πίνακας περιεχομένων

     * 1 Η ζωή του
     * 2 Τρόμος και Έκσταση
     * 3 Η ποιητική τέχνη του
     * 4 Κυριότερα έργα
     * 5 Εξωτερικές συνδέσεις

[Επεξεργασία] Η ζωή του

   Ο πατέρας του Μποντλέρ ήταν άνθρωπος
   μορφωμένος, αφοσιωμένος στα ιδανικά του
   Διαφωτισμού και ερασιτέχνης ζωγράφος.
   Με τον θάνατό του το 1827 άφησε στον Κάρολο
   πλούσια πνευματική κληρονομιά. Έναν
   χρόνο αργότερα, η μητέρα του παντρεύτηκε
   τον Συνταγματάρχη Οπίκ, πράξη που ο
   Μποντλέρ ποτέ δεν της συγχώρεσε. Ο Ωπίκ
   ενσάρκωνε για τον Μποντλέρ όλα όσα
   στέκονταν ανάμεσά σε αυτόν και σε ό,τι
   αγαπούσε: την μητέρα του, την ποίηση, το
   όνειρο, μία ζωή χωρίς δυστυχή
   περιστατικά. Επιστρέφοντας από το
   Λύκειο το 1839, ο Μποντλέρ αποφασίζει να
   ζήσει την ζωή του ενάντια στις
   παραδοσιακές αστικές αξίες που
   ενσαρκώνει η μητέρα του και ο πατριός
   του. Αποπειράται να ταξιδέψει ως τις
   Ινδίες, αλλά τελικά αποτυχαίνει. Το
   ταξίδι αυτό, ωστόσο, πρόκειται να
   ερεθίσει την φαντασία και την έμπνευσή
   του (αγάπη για την θάλασσα, οράματα τόπων
   εξωτικών).

   Μετά την επιστροφή του στο Παρίσι
   συνδέεται με την Ζαν Ντιβάλ (Jeanne Duval), μια
   νεαρή μιγάδα, η οποία θα τον μυήσει στις
   ηδονές αλλά και στις πληγές του πάθους.
   Δανδής και χρεωμένος, τίθεται υπό
   δικαστική επιτήρηση το 1842 και διάγει
   άθλιο βίο. Αρχίζει να συνθέτει πληθώρα
   ποιημάτων για την συλλογή «Τα Άνθη του
   Κακού». Ως κριτικός τέχνης και
   δημοσιογράφος μάχεται τις μεγαλόστομες
   μορφές του Ρομαντισμού. Το 1848 συμμετέχει
   στην επανάσταση των οδοφραγμάτων και
   λέγεται ότι παροτρύνει τους επαναστάτες
   να πυροβολήσουν τον πατριό του, Οπίκ.
   Αργότερα, συνάδει με την απέχθεια των
   Γκιστάβ Φλομπέρ και Ουγκό για την
   κυβέρνηση του Ναπολέοντος Γ'. Τα Άνθη του
   Κακού εκδίδονται το 1857 και στην συνέχεια
   καταδικάζονται μερικώς «για προσβολή
   των δημοσίων και των καλών ηθών». Η
   επόμενη έκδοση του 1861 είναι
   εμπλουτισμένη, αναδομημένη αλλά και
   ακρωτηριασμένη κατά έξι ποιήματα (Les bijoux,
   Le Léthé, À celle qui est trop gaie, Lesbos, Femmes damnées (το
   πρώτο ποίημα της συλλογής) , Les métamorphoses du
   vampire), την δημοσίευση των οποίων
   απαγόρευσε ο δικαστής Πινάρ. Κατόπιν, ο
   ποιητής φεύγει για το Βέλγιο και
   εγκαθίσταται στις Βρυξέλλες, όπου
   συγγράφει ένα φυλλάδιο για το Βέλγιο, το
   οποίο και θεωρεί καρικατούρα της
   γαλλικής αστικής τάξης. Επίσης, συναντά
   εκεί τον Φελισιέν Ροπ, ο οποίος θα
   εικονογραφήσει τα Άνθη.

   Πεθαίνει στο Παρίσι από πάρεση και
   αφασία το 1867. Ενταφιάζεται στο
   Κοιμητήριο του Μονπαρνάς (6^ο τμήμα), στον
   ίδιο τάφο με τον πατριό και την μητέρα
   του. Η τρίτη έκδοση των «Ανθέων» (1868) δεν
   θα βρει τον Μποντλέρ εν ζωή. Μετά τον
   θάνατό του, η λογοτεχνική του κληρονομιά
   δημοπρατήθηκε και τελικά αγοράστηκε από
   τον εκδότη Μισέλ Λεβί για 750 φράγκα. Η
   δικαστική απόφαση του 1857 δεν ανακλήθηκε
   πριν από το 1949, οπότε και έγινε
   αποκατάσταση του πλήρους έργου του
   Μποντλέρ.

[Επεξεργασία] Τρόμος και Έκσταση

           «Από παιδί δύο συναισθήματα
           αντιμάχονταν στην καρδιά μου: η
           φρίκη της ζωής και η έκσταση της
           ζωής.» (Η καρδιά μου ξεγυμνωμένη)

   Κάθε μεγάλο έργο του Ρομαντισμού
   μαρτυρεί αυτό το πέρασμα από την φρίκη
   στην έκσταση και από την έκσταση στην
   φρίκη. Από εκεί εντυπώθηκε βαθιά στον
   Μποντλέρ η αίσθηση της κατάρας που
   βαραίνει κάθε ανθρώπινο πλάσμα μετά το
   προπατορικό αμάρτημα. Κατ' αυτήν την
   έννοια, τα Άνθη του Κακού ανήκουν στο
   χριστιανικό λογοτεχνικό είδος.

   Αναλύοντας την έκφρασή του «το κύμα του
   πάθους», ο Σατομπριάν έγραψε στον
   πρόλογο του ομώνυμου έργου του: «Ο
   Χριστιανός πάντοτε βλέπει τον εαυτό του
   σαν έναν ταξιδιώτη που απλώς διασχίζει
   εδώ κάτω την κοιλάδα των δακρύων και που
   δεν θα ξεκουραστεί παρά μόνον στον
   τάφο». Για τον Μποντλέρ, δεν πρόκειται
   απλώς για λογοτεχνία ή για έννοιες λίγο
   ή πολύ αφηρημένες αλλά για το «ζωντανό
   θέαμα της θλιβερής δυστυχίας [του]».
   Ακριβώς όπως η φύση, έτσι και ο άνθρωπος
   έχει σπιλωθεί από το προπατορικό
   αμάρτημα και, όπως στην περίπτωση του René
   ή του Werther (Γκαίτε), ο Μποντλέρ νιώθει
   διαρκώς απέχθεια για το «άθλιο πλήθος»
   (Recueillement). Αυτό που τον ταλανίζει πάνω από
   όλα είναι ο εγωισμός και η μοχθηρία των
   ανθρώπων, η πνευματική τους παραλυσία
   και η απουσία συναίσθησης του τι είναι
   Ωραίο και τι είναι Καλό. Το ποίημα σε
   πεζό La Corde, που εμπνεύστηκε από
   πραγματικά γεγονότα, αφηγείται την
   ιστορία μιας μητέρας που, αδιαφορώντας
   για την τύχη του παιδιού της που
   θανατώθηκε στην αγχόνη, καταφέρνει να
   πάρει στην κατοχή της το σχοινί της
   εκτέλεσης, ώστε να το χρησιμοποιήσει για
   εμπορικό κέρδος.

   Ο Μποντλέρ υπέφερε περισσότερο από
   οποιονδήποτε άλλο: το Albatros επιτιμά την
   ηδονή που ο «χύδην όχλος» βρίσκει στο
   Κακό, ειδικότερα με το να βασανίζει τον
   ποιητή. Στο Art Romantique (Ρομαντική Τέχνη) ο
   Μποντλέρ παρατηρεί: «Αποτελεί θαυμαστό
   προνόμιο της Τέχνης, το να μπορεί να
   μετατρέπει την φρίκη σε ομορφιά
   εκφράζοντάς την καλλιτεχνικά. Ο πόνος,
   όταν του δίνεται ρυθμός και μέτρο,
   γεμίζει το πνεύμα με μια γαλήνια χαρά».
   Ποιήματα, όπως τα Le Mauvais Moine, L'Ennemi, Le Guignon,
   καταδεικνύουν την φιλοδοξία του να
   μεταμορφώσει τον πόνο σε ομορφιά.

   Ήταν αδύνατον για τον Μποντλέρ να
   πιστέψει ότι οποιοσδήποτε πολιτισμός θα
   μπορούσε να προσεγγίσει την τελειότητα.
   Περιφρονούσε τόσο τον σοσιαλισμό, όσο
   τον ρεαλισμό και τον νατουραλισμό. Όπως
   και ο Πόε, θεωρούσε την "πρόοδο και την
   σύγχρονη μεγάλη ιδέα, την έκσταση μιας
   μυγοσκοτώστρας". Συγκεφαλαιώνοντας αυτό
   που ονόμαζε «σύγχρονες αιρέσεις», ο
   Μποντλέρ απέρριψε επίσης την «αίρεση
   της παιδείας»: «Η Ποίηση, για το ελάχιστο
   που μπορούμε να κοιτάξουμε βαθιά μέσα
   μας, να ανακρίνουμε την ψυχή μας, να
   θυμηθούμε τις πιο υπέροχες αναμνήσεις
   μας, δεν έχει άλλο σκοπό πέρα από την
   ίδια. (…) Εάν η υποκινούσα δύναμη του
   ποιητή είναι η ηθική, τότε χάνει από την
   ποιητική του δύναμη και το ξέρει καλά
   ότι το έργο του θα είναι κακό» (από άρθρο
   για τον Τεοφίλ Γκοτιέ).

   Αυτό δεν σημαίνει ότι ο ποιητής δεν
   εξεγείρεται ενάντια στην κατάσταση της
   ανθρωπότητας. Εκφράζει θαυμασμό για τα
   μεγάλα μεφιστοφελικά έργα του
   ρομαντισμού, όπως ο Melmoth («μαύρο» γοτθικό
   μυθιστόρημα του Charles Robert Maturin). Εφόσον η
   ποίηση αποτελεί ουσιαστικά το αντίθετο
   της ανθρώπινης δυστυχίας, θεωρεί ότι δεν
   μπορεί παρά να είναι επανάσταση. Έτσι, η
   ποίηση του Μποντλέρ αποκτά σύγχρονη
   μορφή στα Μικρά Ποιήματα σε Πεζό, όπου
   γίνεται μαύρο χιούμορ.

[Επεξεργασία] Η ποιητική τέχνη του

   [IMG]
   [IMG]
   Γκιστάβ Κουρμπέ: Πορτρέτο του Μποντλέρ

   Απορρίπτοντας τις πλάνες του ρεαλισμού
   και της «τέχνης για την τέχνη», ο
   Μποντλέρ στοχεύει να κατακτήσει την
   θεμελιώδη αλήθεια, την κοσμική
   ανθρώπινη πραγματικότητα στις
   συμπαντικές διαστάσεις της. Γράφει στο
   Καλλιτεχνικό Σαλόνι του 1846: «Η
   πρωταρχική απασχόληση του καλλιτέχνη
   είναι να αποκαταστήσει τον άνθρωπο στην
   φύση, ώστε να επαναστατήσει εναντίον
   της. Αυτή η επανάσταση δεν λαμβάνει χώρα
   ψυχρά, ως κάτι το δεδομένο, σαν να ήταν
   κάποιος κώδικας ή ρητορική. Λαμβάνει
   χώρα παρορμητικά και αφελώς, ακριβώς
   όπως η αμαρτία, όπως το πάθος, όπως η
   επιθυμία». Στο δε Καλλιτεχνικό Σαλόνι
   του 1859 προσθέτει: «Ο καλλιτέχνης—ο
   αληθινός καλλιτέχνης, ο αληθινός
   ποιητής—δεν πρέπει να ποιεί παρά μόνον
   όταν βλέπει και όταν ακούει. Πρέπει να
   είναι αληθινά πιστός στην φύση του». Με
   αυτόν τον τρόπο ο Μποντλέρ αρθρώνει την
   θεμελιώδη ανακάλυψη της σύγχρονης
   αισθητικής: «Το Ωραίο πάντα θα είναι
   παράξενο. Δεν λέω ότι θα είναι παράξενο
   εκούσια και ψυχρά, διότι τότε δεν θα ήταν
   παρά ένα τέρας που ξεπήδησε μέσα από τις
   ατραπούς της ζωής. Λέω απλώς ότι πάντα θα
   ενέχει ένα στοιχείο παραδοξότητας, όχι
   ηθελημένης αλλά υποσυνείδητης. Και σε
   αυτήν την παραδοξότητα θα έγκειται και
   το ιδιαίτερο χαρακτηριστικό που θα το
   καθιστά ωραίο».

   Γι' αυτό και θεωρεί τη φαντασία
   «βασίλισσα όλων των προικισμάτων». Στην
   πραγματικότητα, η φαντασία υποκαθιστά
   «την παραδοσιακή μετάφραση της υλικής
   ζωής», υποκαθιστά την πράξη με το όνειρο.
   Η ποίηση έτσι ορισμένη εκφράζει σχεδόν
   κάθε μεταγενέστερο ποιητή. Ωστόσο, ο
   Μποντλέρ δεν βίωσε το έργο του, διότι για
   αυτόν η ζωή και η ποίηση ήταν πάντα μέχρι
   ενός σημείου ξεχωρισμένες. Αυτό που τόσο
   ο Μποντλαίρ όσο και ο Στεφάν Μαλαρμέ
   όριζαν ως έργο τέχνης, οι Σουρρεαλιστές
   μετά τον Αρτούρ Ρεμπό ονόμαζαν έργο
   ζωής, θέλοντας να αλλάξουν την ζωή. Έτσι
   μπορούμε να καταλάβουμε και τον φόρο
   τιμής που απέτισε στον Μποντλέρ ο νεαρός
   Ρεμπό: «Ο Μποντλέρ είναι ο πρώτος
   οραματιστής, ο βασιλεύς όλων των
   ποιητών, ένας θεός». Αρκεί να
   συγκρίνουμε αυτό το απόσπασμα του
   Μποντλέρ:

     […] ποιος δεν έχει βιώσει τούτες τις
     θαυμάσιες στιγμές, που είναι
     πραγματικές γιορτές του νου, κατά τις
     οποίες οι πιο άγρυπνες αισθήσεις
     συλλαμβάνουν τις πιο εκτυφλωτικές
     εντυπώσεις, όταν το γαλάζιο του ουρανού
     γίνεται πιο διάφανο και σε βυθίζει σε
     μια άβυσσο πιο απέρατη, όταν οι ήχοι
     αναβλύζουν μουσική, όταν τα χρώματα
     μιλούν και όταν τα αρώματα περιγράφουν
     ολόκληρους κόσμους ιδεών; Η ζωγραφική,
     λοιπόν, του Ντελακρουά για εμένα είναι
     η αποτύπωση αυτών των υπέροχων στιγμών
     του πνεύματος. Είναι επενδυμένη με
     τέτοια ένταση που το μεγαλείο της
     καθίσταται ασύγκριτο. Αποκαλύπτει τον
     υπερρεαλισμό, σαν να αντιλαμβάνεται
     την φύση μέσα από υπερευαίσθητες
     νευρικές απολήξεις.

   με το παρακάτω απόσπασμα από το Πρώτο
   Μανιφέστο του Σουρεαλισμού:

     Το να υποβιβάσεις την φαντασία σε
     δουλεία, από την στιγμή που είναι η
     αιτία αυτού που πρόχειρα αποκαλούμε
     ευτυχία, ουσιαστικά σημαίνει το να
     απογυμνώνεσαι από όλα όσα έχεις στο
     βάθος του εαυτού σου—από την υπέρτατη
     δικαιοσύνη. Μόνον η φαντασία μπορεί να
     αποκαλύψει όσα δεν υπάρχουν κι όμως
     μπορούν να γίνουν και αυτό είναι αρκετό
     προκειμένου να φύγει λίγο πιο μακριά η
     φοβερή απαγόρευση για όσα δεν μπορούμε
     να έχουμε. Είναι αρκετά για να αφεθούμε
     σε αυτήν χωρίς να φοβόμαστε ότι θα μας
     προδώσει.

   Έτσι, ο Υπερρεαλισμός φέρει μέσα του
   λίγη μαγιά από το έργο του Λοτρεαμόν, του
   Ρεμπό και του ίδιου του Σουρεαλισμού.

   Ο Μποντλέρ επιστράτευσε την περίφημη
   αυτή φόρμουλα που τόσο ταιριαστά
   περιγράφει την τέχνη του για να
   σχολιάσει την ζωγραφική του Ντελακρουά
   και το έργο του Θεοφίλου Γκοτιέ: «Ο
   έντεχνος χειρισμός της γλώσσας έγκειται
   στο να κατορθώνεις ένα είδος
   παρεμφατικής μαγείας. Μόνον έτσι μπορεί
   να μιλήσει το χρώμα σαν φωνή βαθιά και
   ζωηρή, μόνον έτσι μπορούν τα μνημεία να
   ξεχωρίσουν και να αναδυθούν από τα βάθη
   του χώρου, μόνον έτσι τα ζώα και τα φυτά,
   που αντιπροσωπεύουν την ασχήμια και την
   κακία, μπορούν να κάνουν σαφείς τους
   μορφασμούς τους, μόνον έτσι τα αρώματα
   προσκαλούν τις αντίστοιχές τους σκέψεις
   και αναμνήσεις, μόνον έτσι το πάθος
   ψιθυρίζει ή κραυγάζει στην γλώσσα που θα
   μας είναι αιώνια γνώριμη».

   Μόνον ο Ζεράρ ντε Νερβάλ, πριν από τον
   Μποντλέρ, είχε κατορθώσει να καταγράψει
   ποίηση που δεν αποτελούσε λογοτεχνία.
   Απαλλαγμένη από το βάρος της λογικής, η
   ποίηση μπορεί ωστόσο να εντυπώσει το
   συναίσθημα μέσα από την βαναυσότητά της.
   Όντως, στα καλύτερα ποιήματά του ο
   Μποντλέρ διατηρεί από τον κλασικό στίχο
   μόνον την μουσικότητά του, προβαίνει σε
   τομές των στίχων και απορρίπτει τον
   υπερβολικά μηχανιστικό αλεξανδρινό
   στίχο. Το παράδειγμά του θα ακολουθήσουν
   αργότερα οι Πολ Βερλέν, Μαλαρμέ, Μορίς
   Μέτερλινκ. Εμπνευσμένος από την
   ανάγνωση του Gaspard de la Nuit του Aloysius Bertrand, ο
   οποίος πρώτος συνέθεσε ποιήματα σε πεζό,
   ο Μποντλέρ συγγράφει τα Μικρά Ποιήματα
   σε Πεζό και στον πρόλογο εξηγεί: «Και
   ποιος δεν έχει ονειρευτεί κατά τις
   φιλόδοξες μέρες του, το θαύμα μιας
   ποιητικής πρόζας, που να έχει μουσική
   χωρίς να έχει ρυθμό και ρίμα, που να
   είναι τόσο ευέλικτη και τόσο χτυπητή,
   ώστε να προσαρμόζεται στους λυρικούς
   λικνισμούς της ψυχής, στους κυματισμούς
   της ονειροπόλησης και στα τραντάγματα
   της συνείδησης;».

[Επεξεργασία] Κυριότερα έργα

     * Salons (1845-1859)
     * Journaux intimes (1851-1862)
     * Τεχνητοί παράδεισοι (1860)
     * Curiosités esthétiques (1868)
     * Réflexions sur quelques-uns de mes contemporains (1862)
     * Richard Wagner et Tannhaüser à Paris (1862)
     * Le Peintre de la vie moderne (1863)
     * L'œuvre et la vie d'Eugène Delacroix (1863)
     * Η καρδιά μου ξεγυμνωμένη (1864)
     * L'art romantique (1869)
     * Η Φανφαρλό (1847)
     * Du vin et du haschisch (1851)
     * Άνθη του κακού (1857)
     * Fusées (1867)
     * Μικρά Ποιήματα σε Πεζό ή Le Spleen de Paris (1862)

   Ο Μποντλέρ αποτέλεσε επίσης τον πρώτο
   μεταφραστή, στα γαλλικά, του Πόε (κυρίως
   μετέφρασε τις "Αλλόκοτες Ιστορίες")
   συμβάλλοντας με αυτό τον τρόπο στην
   διάδοση του έργου του στην Ευρώπη.
   Αρκετοί θεωρούν πως κάποιες μεταφράσεις
   του Μποντλέρ είναι ανώτερες ακόμα και
   των πρωτότυπων κειμένων.

[Επεξεργασία] Εξωτερικές συνδέσεις

   Wikiquote logo
   Στα Βικιφθέγματα υπάρχει υλικό σχετικό
   με το άρθρο:
   Σαρλ Μπωντλαίρ
   Wikisource logo
   Στη Βικιθήκη υπάρχει υλικό που έχει
   σχέση με το θέμα:
   Σαρλ Μπωντλαίρ

     * Βιογραφία και επιλεγμένα έργα, στην
       αγγλική
     * Ιστοσελίδα για τον Μποντλέρ, στην
       αγγλική - Περιέχει πρόσθετους
       συνδέσμους.
     * Εκτεταμένη ιστοσελίδα για τον
       Μποντλέρ - Περιέχει βιογραφία, γραπτά
       και μικρή ανάλυση του έργου του.
     * Πλούσια ιστοσελίδα για τον Μποντλέρ
       (στα γαλλικά)
     * Poetes.com

   Ανακτήθηκε από
   "http://el.wikipedia.org/wiki/%CE%A3%CE%B1%CF%81%CE%BB_%CE%9C%CF%80%CF%89%CE%BD%CF%84%CE%BB%CE%B1%CE%AF%CF%81"
   Κατηγορίες: Γάλλοι λογοτέχνες | Γάλλοι
   ποιητές | Γεννήσεις το 1821 | Θάνατοι το 1867

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Aragonés
     * العربية
     * Azərbaycanca
     * Беларуская
     * Беларуская (тарашкевіца)
     * Български
     * ইমার ঠার/বিষ্ণুপ্রিয়া
       মণিপুরী
     * Brezhoneg
     * Bosanski
     * Català
     * Česky
     * Cymraeg
     * Dansk
     * Deutsch
     * English
     * Esperanto
     * Español
     * Eesti
     * Euskara
     * فارسی
     * Suomi
     * Français
     * Gaeilge
     * Galego
     * עברית
     * Hrvatski
     * Magyar
     * Հայերեն
     * Bahasa Indonesia
     * Ido
     * Italiano
     * 日本語
     * ქართული
     * 한국어
     * Kurdî
     * Latina
     * Lumbaart
     * Lietuvių
     * Latviešu
     * Македонски
     * Bahasa Melayu
     * Nederlands
     * ‪Norsk (bokmål)‬
     * Occitan
     * Polski
     * Piemontèis
     * Português
     * Română
     * Русский
     * Sicilianu
     * Srpskohrvatski / Српскохрватски
     * Slovenčina
     * Slovenščina
     * Shqip
     * Српски / Srpski
     * Svenska
     * Türkçe
     * Українська
     * Tiếng Việt
     * 中文
     * Bân-lâm-gú
     * 粵語

     * Τελευταία τροποποίηση 18:19, 26 Αυγούστου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
