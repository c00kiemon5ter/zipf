   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                          Κόκκινη αλεπού

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

                                  Κόκκινη Αλεπού
                                   Vulpes vulpes sitting.jpg
                          Συστηματική Ταξινόμηση
                  Βασίλειο:           Ζώα (Animalia)
                  Συνομοταξία:     Χορδωτά (Chordata)
                  Ομοταξία:           Θηλαστικά (Mammalia)
                  Τάξη:                   Σαρκοφάγα (Carnivora)
                  Οικογένεια:       Κυνοειδή (Canidae)
                  Υποοικογένεια:
                  Γένος:                 Vulpes
                  Είδος:                 ονομασία= Vulpes vulpes
                           Επιστημονική Ονομασία

   Η Κόκκινη αλεπού (Vulpes vulpes) είναι
   θηλαστικό της οικογένειας Κυνίδες.
   Είναι το πιο γνωστό και αναγνωρίσιμο
   είδος αλεπούς και σε πολλές περιοχές
   αναφέρεται απλώς ως «η αλεπού».

   Πίνακας περιεχομένων

     * 1 Διαστάσεις και εμφάνιση
     * 2 Γεωγραφική διασπορά
     * 3 Διατροφή
     * 4 Αναπαραγωγή
     * 5 Σχέση με τον άνθρωπο
     * 6 Κουλτούρα σχετικά με την κόκκινη
       αλεπού
     * 7 Αναφορές
     * 8 Εξωτερικοί σύνδεσμοι

[Επεξεργασία] Διαστάσεις και εμφάνιση

   Όπως και με όλα τα είδη των αλεπούδων,
   εξωτερικά μοιάζει λίγο με τον σκύλο,
   αλλά η ουρά της είναι πολύ πιο φουντωτή
   και το τρίχωμά της πιο πυκνό, ενώ και το
   ρύγχος της πιο μακρόστενο.

   Η κόκκινη αλεπού είναι το μεγαλύτερο σε
   διαστάσεις είδος ανάμεσα σε όλα τα είδη
   αλεπούδων, με βάρος που κυμαίνεται
   μεταξύ 3,6 και 7,6 κιλών, ανάλογα με την
   περιοχή, ενώ οι μεγαλύτερες που έχουν
   βρεθεί μπορεί να φτάσουν ακόμα και τα 14
   κιλά. Το μήκος του σώματός της (εκτός της
   ουράς) κυμαίνεται ανάμεσα στα 46 και τα 90
   εκατοστά.

   Η ουρά της είναι έντονα φουντωτή και
   έχει μήκος 30 έως 55 εκατοστά.
   Καταλαμβάνει δηλαδή το ένα τρίτο του
   μήκους του σώματός της και
   χρησιμοποιείται για μόνωση και ένα
   μαλακό μαξιλάρι όταν ξαπλώνει, καθώς και
   ως εργαλείο για την επικοινωνία.
   Προσφέρει, επίσης, ισορροπία για μεγάλα
   άλματα και σύνθετες κινήσεις, καθώς τα
   πόδια της είναι κοντά και λεπτά και έτσι
   η ουρά της της χρησιμεύει και σαν μέσο
   ισορροπίας (σαν ένα 5-ο πόδι). Η ιδιαίτερα
   ξεχωριστή άσπρη άκρη της ουράς της,
   γνωστή και ως «ετικέτα»,
   χρησιμοποιείται ως σήμα κατατεθέν για
   τη διάκριση της κόκκινης αλεπούς από
   άλλα σαρκοφάγα.

   Αν και τα πόδια της κόκκινης αλεπούς,
   όπως προαναφέρθηκε, είναι κοντά και
   λεπτά, ωστόσο είναι εξαιρετικά δυνατά
   και ευκίνητα, επιτρέποντάς της να
   αναπτύξει ταχύτητα έως και 72 km/h (45 mph),
   ικανότητα πολύτιμη όταν κυνηγάει την
   λεία της.

   [IMG]
   [IMG]
   Xρωματικές ποικιλίες της κόκκινης
   αλεπούς.

   Όπως υποδηλώνει το όνομά της, το τρίχωμά
   της είναι κοκκινωπό, με αποχρώσεις που
   κυμαίνονται ανάμεσα στο καφεκόκκινο και
   στο «κεραμιδί». Επίσης, το άκρο της ουράς
   της είναι πάντα λευκό, ενώ επιπλέον το
   πίσω μέρος των αυτιών της και το
   μπροστινό μέρος των ποδιών της είναι
   μαυριδερά.

   Υπάρχουν πάντως αρκετές χρωματικές
   ποικιλίες της κόκκινης αλεπούς, με
   ενδιαφέρουσες παραλλαγές στο χρώμα του
   τριχώματος. Ιδιαίτερα εντυπωσιακή
   μπορεί να θεωρηθεί μία ποικιλία με
   μεγάλη ποσότητα μελανίνης και
   αποχρώσεις από το ασημί και το σκούρο
   γκρι ως το μαύρο. Είναι γνωστή ως η
   «Ασημένια αλεπού» και έχει υποβληθεί σε
   πρόγραμμα εξημέρωσης και τις τελευταίες
   δεκαετίες έχει γνωρίσει απήχηση ως
   κατοικίδιο, σε κάποια κράτη.

   Κατά το φθινόπωρο και τον χειμώνα, το
   τρίχωμα της κόκκινης αλεπούς γίνεται
   πιο πυκνό, αναπτύσσοντας την λεγόμενη
   «χειμερινή γούνα», η οποία λειτουργεί
   σαν μονωτικό ενάντια στο ψύχος. Στις
   αρχές της άνοιξης, το επιπλέον αυτό
   τρίχωμα αρχίζει να πέφτει και έως το
   καλοκαίρι επανέρχεται στο κανονικό, που
   διαρκεί για όλη την θερμή περίοδο.

[Επεξεργασία] Γεωγραφική διασπορά

   [IMG]
   [IMG]
   Γεωγραφική διασπορά της κόκκινης
   αλεπούς.

   Η κόκκινη αλεπού είναι μακράν το είδος
   με την μεγαλύτερη γεωγραφική εξάπλωση
   από όλα τα άλλα είδη αλεπούδων. Ζει στην
   Ευρώπη, την Ασία, μία στενή λωρίδα της
   βόρειας Αφρικής, την Βόρεια Αμερική
   (εισήχθη από το Ηνωμένο Βασίλειο στις
   ανατολικές ΗΠΑ στα μέσα του 18ου αιώνα
   και εξαπλώθηκε δυτικότερα), ενώ το 1855
   εισήχθη και στην Αυστραλία. Μάλιστα
   συναντάται ακόμα και στην αλπική
   τούνδρα που βρίσκεται στο οροπέδιο του
   Θιβέτ.

   Είναι επιπλέον ικανή να συμβιώνει και με
   πιο τοπικά είδη αλεπούδων, όπως η
   Αρκτική αλεπού, στο ίδιο οικοσύστημα.
   Όχι μόνο δεν είναι σε κανένα μέρος
   απειλούμενο με αφανισμό είδος, αλλά
   αντιστρόφως η εκπληκτική της
   προσαρμοστικότητα έχει οδηγήσει πολλά
   άλλα λιγότερο ικανά είδη σε κίνδυνο
   εξαφάνισης ή και εξαφάνιση.

[Επεξεργασία] Διατροφή

   [IMG]
   [IMG]
   Κόκκινη αλεπού, ενώ προσπαθεί να ανοίξει
   ένα σπιτικό κλουβί με ένα κουνέλι.
   [IMG]
   [IMG]
   Η ίδια κόκκινη αλεπού, έχοντας μόλις
   αντιδράσει στην ανθρώπινη παρουσία,
   αμέσως μετά.

   Μερικές φορές μπορεί να θεαθεί και την
   ημέρα, ακόμα και σε κέντρα χωριών ή
   κωμοπόλεων, αλλά κυκλοφορεί περισσότερο
   την νύχτα για να βρεί την τροφή της.
   Σκάβει λαγούμια ή χρησιμοποιεί άλλων
   ζώων και έχει την χαρακτηριστική
   συνήθεια να θάβει υπολείμματα τροφής
   όταν έχει περίσσευμα, για να τα φάει
   αργότερα.

   Είναι παμφάγο ζώο και τρέφεται με πολλά
   είδη τροφής, εντελώς διαφορετικά μεταξύ
   τους. Κυρίως προτιμά καρπούς ή άλλες
   φυτικές τροφές, ενώ τρέφεται και με
   ποντίκια και γενικώς τρωκτικά που
   μοιάζουν με ποντίκια και γι' αυτό
   θεωρείται ευεργετική σε περιοχές με
   αρουραίους. Επίσης, είναι και πολύτιμος
   σύμμαχος για τους καλλιεργητές, καθώς
   συμβάλλει στον περιορισμό των ζημιών
   από τα ποντίκια. Μάλιστα έχει
   υπολογιστεί ότι η κάθε κόκκινη αλεπού
   καταναλώνει κάθε χρόνο από 6.000 έως 10.000
   αρουραίους, ποντίκια και τυφλοπόντικες.

   Συχνά τρώει και κουνέλια, λαγούς και
   πτηνά, καθώς επίσης και ασπόνδυλα ζώα
   (έντομα κλπ), ενώ πολλές φορές
   καταστρέφει τα κονικλοτροφεία
   (κουνελοτροφεία) και τα κοτέτσια των
   ανθρώπων, με αποτέλεσμα να
   αντιμετωπίζεται εχθρικά από τους
   κτηνοτρόφους και τους πτηνοτρόφους.

   Ωστόσο, αυτή η λαϊκή εντύπωση είναι
   μάλλον υπερβολική, καθώς σύμφωνα με
   σχετικές μελέτες, η διατροφής της
   κόκκινης αλεπούς αποτελείται:

     * Κατά 48,4% από φρούτα και καρπούς με
       κουκούτσια
     * Κατά 27,2% από μικρά τρωκτικά
     * Κατά 6,5% από λαγούς και κουνέλια
     * Κατά 3,1% από μικρά πουλιά
     * Κατά 3,1% από έντομα
     * Κατά 11,7% από άλλα είδη (κυρίως
       σκουλήκια και ψάρια)

   Κατά καιρούς τα ποσοστά αυτά
   παρουσιάζουν διακυμάνσεις. Για
   παράδειγμα, σε κάποιες εποχές του έτους
   με έλλειψη θηραμάτων, τα σκουλήκια
   μπορεί να φτάσουν να καλύπτουν ακόμα και
   άνω του 60% των θερμιδικών απαιτήσεων της
   κόκκινης αλεπούς.

   Είναι ιδιαίτερα επιδέξια κυνηγός:
   συλλαμβάνει τη λεία της στήνοντας
   καρτέρι σε επιλεγμένο σημείο ή με
   προσέγγιση, δηλαδή τρέχοντας σχεδόν
   παράλληλα μαζί με μία ομόφυλό της, οπότε
   η μία αλεπού κυνηγάει το θήραμα, ενώ η
   άλλη παραμονεύει το ζώο για να το
   αρπάξει σε κάποιο επιλεγμένο κατάλληλο
   πέρασμα.

[Επεξεργασία] Αναπαραγωγή

   [IMG]
   [IMG]
   Κόκκινες αλεπούδες παιδικής ηλικίας.

   Η περίοδος αναπαραγωγής της κόκκινης
   αλεπούς ποικίλλει ευρέως, λόγω της
   τεράστιας γεωγραφικής εξάπλωσης του
   είδους:

     * Στους πληθυσμούς των νοτιότερων χωρών
       διαρκεί από τον Δεκέμβριο μέχρι τον
       Ιανουάριο.
     * Στους πληθυσμούς των μέσων
       γεωγραφικών πλατών (όπως επομένως
       συμβαίνει και στην Ελλάδα) διαρκεί από
       τον Ιανουάριο έως τον Φεβρουάριο.
     * Στους πληθυσμούς των βόρειων χωρών
       διαρκεί από τον Φεβρουάριο μέχρι τον
       Απρίλιο.

   Οι θηλυκές αλεπούδες έχουν μία φορά ανά
   έτος ορμονική περίοδο, διάρκειας μεταξύ
   1 και 6 ημερών, ενώ η ωορρηξία είναι
   αυθόρμητη. Παρά το γεγονός ότι μία
   θηλυκή μπορεί να ζευγαρώσει με πολλά
   αρσενικά (που πολεμούν μεταξύ τους για
   να κατακτήσουν αυτό το δικαίωμα),
   τελικώς καταλήγει στη δημιουργία
   αναπαραγωγικής σχέσης με ένα μόνο. Η
   κύηση διαρκεί 49 έως 56 ημέρες, αλλά είναι
   συνήθως 51 με 53 ημέρες.

   Τα αρσενικά εφοδιάζουν με τρόφιμα τα
   θηλυκά μέχρι και λίγο μετά την γέννα και
   τελικώς αφήνουν μόνο του το θηλυκό με τα
   νεογέννητα μέσα σε ένα «μητρικό
   κρησφύγετο». Κατά μέσο όρο γεννιούνται 5
   μικρά και τις πλέον ευνοϊκές χρονιές έως
   και 10, αλλά σπανιότατα έχει συμβεί να
   γεννηθούν ακόμα και 13. Τα μικρά
   γεννιούνται τυφλά και ζυγίζουν το πολύ
   150 γραμμάρια. Τα μάτια τους γίνονται
   πλέον ανοιχτά μετά από δύο εβδομάδες και
   τα μικρά δοκιμάζουν τα πρώτα
   αναγνωριστικά τους βήματα έξω από το
   κρησφύγετο στις πέντε εβδομάδες. Στις
   δέκα εβδομάδες έχουν πλήρως
   απογαλακτιστεί.

   Το φθινόπωρο της ίδιας χρονιάς, οι νέες
   αλεπούδες διασκορπίζονται και
   διεκδικούν τις δικές τους επικράτειες,
   αν και συνήθως δεν απομακρύνονται πολύ
   από την περιοχή οπού γεννήθηκαν. Στην
   Ευρώπη η απομάκρυνση αυτή δεν
   υπερβαίνει τα 100 χιλιόμετρα και συχνά
   είναι πολύ μικρότερη, ενώ στις ΗΠΑ έχει
   συμβεί απομάκρυνση έως και 300
   χιλιόμετρα. Η κόκκινη αλεπού φτάνει στη
   σεξουαλική ωριμότητα σε ηλικία δέκα
   μηνών και μπορεί να ζήσει έως και 15
   χρόνια σε αιχμαλωσία. Αντιθέτως, οι
   αλεπούδες στην άγρια φύση φτάνουν το
   μέγιστο τα 10 χρόνια, αλλά συνήθως ζουν
   πολύ σύντομη ζωή, κατά μέσο όρο 3 χρόνια,
   λόγω δυσμενών εξωτερικών παραγόντων.

[Επεξεργασία] Σχέση με τον άνθρωπο

   [IMG]
   [IMG]
   Ασημένια αλεπού, μία ποικιλία της
   κόκκινης αλεπούς με μεγάλη ποσότητα
   μελανίνης.

   Η κόκκινη αλεπού, κατά κανόνα, έχει μία
   ενστικτώδη δυσπιστία απέναντι στον
   άνθρωπο (και γι' αυτό συνήθως δεν
   θεωρείται κατάλληλη για κατοικίδιο),
   αλλά δεν παρουσιάζει εχθρική
   συμπεριφορά και είναι εξαιρετικά σπάνιο
   να συμβεί απρόκλητη επίθεση σε άνθρωπο.
   Απεναντίας, μπορεί να προσαρμοστεί
   επιτυχώς στην ανθρώπινη παρουσία και
   μερικές φορές να ευδοκιμήσει σε
   περιοχές με έντονη ανθρώπινη
   δραστηριότητα. Τα τελευταία χρόνια
   μάλιστα, ορισμένες αλεπούδες έχουν
   εμφανιστεί ακόμα και στα προάστεια
   αρκετών πόλεων.

   Ειδικότερα επίσης, η «Ασημένια αλεπού»
   έχει υποβληθεί σε πρόγραμμα εξημέρωσης
   που ξεκίνησε τη δεκαετία του 1950 στην
   πρώην Σοβιετική Ένωση και μετέπειτα
   στην Ρωσία. Όσες έχουν υποβληθεί σε αυτό,
   έχουν εμφανίσει αλλαγές στην
   συμπεριφορά, η οποία έγινε σχεδόν
   πανομοιότυπη με αυτή των σκύλων.
   Παρατηρήθηκαν επίσης αλλαγές και στο
   χρώμα της γούνας, ενώ σε κάποιες
   αλεπούδες εμφανίστηκαν κρανιολογικές
   μεταβολές - σε μερικές το σχήμα και το
   μέγεθος του κρανίου απέκλινε έντονα από
   το κανονικό και έγινε αφύσικα κοντό και
   φαρδύ και σε άλλες δημιουργήθηκε
   προγναθισμός (κοντή άνω γνάθος).^[1] Τις
   τελευταίες δεκαετίες έχει γνωρίσει
   απήχηση ως κατοικίδιο και σε άλλα κράτη
   διεθνώς, αν και η τιμή απόκτησης τους
   είναι πολύ υψηλότερη από αυτήν των
   κουταβιών.

[Επεξεργασία] Κουλτούρα σχετικά με την
κόκκινη αλεπού

   Εξαιτίας της συνήθειας της κόκκινης
   αλεπούς να ζει κοντά στα χωριά, έχει
   συνδεθεί με πολλές ιστορίες και
   παραμύθια πολλών πολιτισμών, στα οποία
   παρουσιάζεται συνήθως ως ζώο με πονηριά,
   υψηλή νοημοσύνη και παροιμοιώδη
   προσαρμοστικότητα, που με τα προσόντα
   αυτά ανταπεξέρχεται επιτυχώς στις
   δύσκολες καταστάσεις. Κυρίως είναι
   γνωστή και δημοφιλής για την μεγάλη της
   πονηριά, σε τέτοιο βαθμό ώστε να υπάρχει
   σε παγκόσμια κλίμακα η χαρακτηριστική
   φράση «Είναι πονηρός σαν αλεπού». Ένα
   επίσης σχετικό προσωνύμιο στην Ελλάδα
   για την κόκκινη αλεπού είναι «η πονήρω».

[Επεξεργασία] Αναφορές

    1. ↑ http://www.alfa-omega.gr/article - Άρθρο σχετικά με
       το ζήτημα της εξημέρωσης του σκύλου,
       που όμως αναφέρει και πληροφορίες για
       την εξημέρωση της Ασημένιας αλεπούς
       και συγκρίσεις ανάμεσα στις δύο
       εξημερώσεις.

[Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το
   θέμα
   Κόκκινη αλεπού

     * http://www.gpeppas.gr/thireftes - Αλεπού Vulpes vulpes

   Ανακτήθηκε από
   "http://el.wikipedia.org/wiki/%CE%9A%CF%8C%CE%BA%CE%BA%CE%B9%CE%BD%CE%B7_%CE%B1%CE%BB%CE%B5%CF%80%CE%BF%CF%8D"
   Κατηγορία: Κυνίδες

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Nordfriisk
     * العربية
     * Башҡорт
     * Žemaitėška
     * Беларуская
     * Български
     * བོད་ཡིག
     * Brezhoneg
     * Català
     * Česky
     * Словѣ́ньскъ / ⰔⰎⰑⰂⰡⰐⰠⰔⰍⰟ
     * Чӑвашла
     * Dansk
     * Deutsch
     * English
     * Esperanto
     * Español
     * Eesti
     * فارسی
     * Suomi
     * Français
     * Galego
     * Gaelg
     * עברית
     * Hrvatski
     * Magyar
     * Bahasa Indonesia
     * Iñupiak
     * Ido
     * Íslenska
     * Italiano
     * 日本語
     * ಕನ್ನಡ
     * 한국어
     * Коми
     * Latina
     * Lumbaart
     * Lietuvių
     * Latviešu
     * Македонски
     * Монгол
     * Эрзянь
     * Nederlands
     * ‪Norsk (bokmål)‬
     * Diné bizaad
     * Occitan
     * Polski
     * Português
     * Runa Simi
     * Русский
     * Саха тыла
     * Sardu
     * Simple English
     * Slovenčina
     * Slovenščina
     * Српски / Srpski
     * Seeltersk
     * Svenska
     * Тоҷикӣ
     * ไทย
     * Türkçe
     * Українська
     * اردو
     * Vèneto
     * West-Vlams
     * 中文
     * Bân-lâm-gú

     * Τελευταία τροποποίηση 10:35, 15 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
