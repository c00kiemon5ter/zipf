   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                              Αστρονομία

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Η Αστρονομία (ως διεθνής όρος εκ των
   ελληνικών λέξεων του «άστρον» + «νέμω»)
   είναι η επιστήμη που ερευνά και εξετάζει
   όλα τα ουράνια σώματα (μεταξύ αυτών και
   τη Γη) καθώς και τις σχέσεις, κινήσεις
   και δυναμική αυτών.

   Γενικά η Αστρονομία γεννήθηκε με την
   εμφάνιση του «διανοούμενου ανθρώπου»
   στον ημέτερο πλανήτη. Ειδικότερα όμως
   για τους Έλληνες, η «Αστρονομία»
   γεννήθηκε ακριβώς την ίδια ιερή εκείνη
   στιγμή που γεννήθηκε και η ελληνική
   μυθολογία και μάλιστα σε μια αμφίδρομη
   σχέση. Προστάτης της, η θεία Μούσα
   Ουρανία.

   H Αστρονομία αναφέρεται στην παρατήρηση
   και την ερμηνεία των φαινομένων που
   λαμβάνουν χώρα στον ουράνιο χώρο πέρα
   από την Γη και την ατμόσφαιρά της. Μελετά
   την προέλευση, την εξέλιξη, τις φυσικές
   και χημικές ιδιότητες των ουρανίων
   σωμάτων που μπορούν να παρατηρηθούν (και
   είναι εκτός των ορίων της ατμόσφαιρας),
   καθώς και των διεργασιών που
   περιλαμβάνουν αυτές.

   Η Αστρονομία ως επιστήμη με την πρόοδο
   των φυσικομαθηματικών επιστημών έλαβε
   δια μέσου των αιώνων τόση ευρύτητα ώστε
   να καταταχθεί στις φυσικές επιστήμες
   αλλά και να κατατμηθεί σε επιμέρους
   άλλους σημαντικούς κλάδους.
   Σημαντικότεροι αυτών είναι:

     * Πρακτική Αστρονομία ή Παρατηρησιακή
       Αστρονομία (ή απλά Αστρονομία) η οποία
       και πραγματεύεται τα όργανα, τις
       μεθόδους που εκτελούνται οι
       αστρονομικές παρατηρήσεις καθώς και
       οι υπολογισμοί αυτών.
     * Σφαιρική Αστρονομία η οποία θεωρώντας
       τα ουράνια σώματα ως μαθηματικά
       σημεία στην κοίλη επιφάνεια της
       ουράνιας σφαίρας αποτελεί την
       εφαρμογή της σφαιρικής
       τριγωνομετρίας στην Αστρονομία. Σ΄
       αυτόν τον κλάδο οφείλεται η
       δυνατότητα της χαρτογραφίας και της
       έκδοσης αστρονομικών πινάκων.
     * Ουράνια Μηχανική η οποία εξετάζοντας
       τα ουράνια σώματα από δυναμική άποψη
       μελετά τις διέπουσες αυτών δυνάμεις
       ως και τα αποτελέσματα με βάση
       φυσικούς νόμους (π.χ. παγκόσμιας έλξης
       κ.ά.). Ο κλάδος αυτός στηρίζεται στην
       ανώτερη μαθηματική Ανάλυση και
       Θεωρητική Μηχανική. Διαμορφωτής αυτού
       ήταν ο Γάλλος μαθηματικός Λαπλάς στο
       μνημειώδες σύγγραμμά του «Μεκανίκ
       σελέστ».
     * Φυσική Αστρονομία ή Αστροφυσική η
       οποία εξετάζει τα ουράνια σώματα από
       φυσικής πλευράς, δηλαδή χημικής
       σύστασης, θερμοκρασίας, χρώματος,
       λαμπρότητας κλπ. Από αυτόν το κλάδο
       γίνεται η κατάταξη των ουρανίων
       σωμάτων (π.χ. αστέρες, πλανήτες,
       δορυφόροι κλπ). Κύριοι ακόμη επιμέρους
       κλάδοι αυτής είναι η «Αστρική
       Φωτομετρία» και η «Αστρική
       Φασματοσκοπία».
     * Ναυτική Αστρονομία ή Αστρονομική
       Ναυτιλία η οποία αποτελεί συνδυασμό
       της Πρακτικής Αστρονομίας και της
       Σφαιρικής Αστρονομίας τόσο για τις
       ανάγκες της ναυσιπλοΐας όσο και της
       αεροπλοΐας.
     * Περιγραφική Αστρονομία ή Κοσμογραφία
       η οποία περιγράφει τα ουράνια σώματα
       καθώς και τα διάφορα ουράνια
       φαινόμενα. Ο κλάδος αυτός
       χαρακτηρίζεται ως «ο ξεναγός του
       διαστήματος». Περιλαμβάνει δηλαδή τις
       βασικές γνώσεις της Αστρονομίας, τις
       οποίες και εκθέτει χωρίς αποδείξεις
       και χωρίς τη χρήση πολύπλοκων
       μαθηματικών τύπων.
     * Κοσμογονία σκοπός της οποίας είναι, εκ
       του συνδυασμού των πορισμάτων των
       διαφόρων άλλων κλάδων της Αστρονομίας
       η αποκάλυψη των νόμων της δημιουργίας
       και της εξέλιξης.

   Η Αστρονομία είναι μία από τις λίγες
   επιστήμες που έχουν απομείνει, όπου οι
   ερασιτέχνες διαδραματίζουν σημαντικό
   ρόλο, κυρίως με την παρατήρηση
   μεταβατικών φαινομένων όπως τα
   μεταβλητά αστέρια, οι κομήτες κ.ά.
   Τα τελευταία χρόνια υπάρχει συχνά
   σύγχυση μεταξύ της Αστρονομίας και της
   Αστρολογίας Παρότι έχουν κοινή
   καταγωγή, η μεν Αστρονομία βασίζεται
   στην επιστημονική μεθοδολογία
   (επαναληψιμότητα των παρατηρήσεων,
   διατύπωση νόμων που ερμηνεύουν τις
   παρατηρήσεις), η δε Αστρολογία είναι μία
   ψευδοεπιστήμη που ανήκει στη σφαίρα της
   «προνοητικής δεισιδαιμονίας» και που
   διατυπώνει νόμους για την εξέλιξη της
   καθημερινής ανθρώπινης ζωής, βασιζόμενη
   κυρίως στις μεταξύ των ουρανίων και
   επίγειων σωμάτων μαγνητικές δυνάμεις,
   οι οποίοι όμως πολλάκις στερούνται
   συνέπειας φθάνοντας και στα όρια της
   απάτης.

     * Νεότερη διάκριση της Αστρονομίας
       γίνεται σε δύο μεγάλους κλάδους α) την
       Κλασσική Αστρονομία, που εξετάζει τις
       φαινόμενες θέσεις και κινήσεις των
       ουρανίων σωμάτων, περιγράφει τα
       αστρονομικά όργανα με τα οποία
       γίνονται οι παρατηρήσεις και εκθέτει
       τις μεθόδους υπολογισμών των
       παρατηρήσεων, ενώ συνάμα μελετά τις
       πραγματικές κινήσεις και τις μεταξύ
       των σωμάτων αυτών σχέσεις,
       αναζητώντας τα αίτια που τις
       προκαλούν, διατυπώνοντας έτσι τους
       μαθηματικούς τύπους που συνδέουν
       αυτά, και β) την Αστροφυσική που
       ασχολείται με τα φυσικά
       χαρακτηριστικά γνωρίσματα των
       ουρανίων σωμάτων όπως η λαμπρότητα, η
       θερμοκρασία, η ακτινοβολία, η χημική
       σύσταση κλπ.

   Πίνακας περιεχομένων

     * 1 Βασικές αρχές

          * 1.1 Ιστορία

               * 1.1.1 Μυθολογία
               * 1.1.2 Αρχαιότητα
               * 1.1.3 Μεσαίωνας
               * 1.1.4 Αναγέννηση
               * 1.1.5 Σύγχρονη Ιστορία

          * 1.2 Ουράνια σώματα

     * 2 Εξερεύνηση του διαστήματος
     * 3 Συστηματοποίηση της Αστρονομίας
     * 4 Η αξία της Αστρονομίας
     * 5 Παγκόσμιο Έτος Αστρονομίας 2009
     * 6 Βιβλιογραφία και παραπομπές
     * 7 Σημειώσεις και παραπομπές

[Επεξεργασία] Βασικές αρχές

  [Επεξεργασία] Ιστορία

   Η πρόοδος της Αστρονομίας είναι στενά
   συνδεδεμένη με την εξέλιξη των
   παρατηρήσεων. Ο άνθρωπος είναι το μόνο
   πλάσμα στη Γη που σηκώνει το κεφάλι του
   για να κοιτάξει απευθείας τον ήλιο και
   τα ουράνια σώματα που φαίνονται τη
   νύχτα. Η γοητεία που ασκεί ο ουρανός στον
   άνθρωπο τον οδήγησε στην
   συστηματοποίηση των παρατηρήσεών του
   και στην διατύπωση νόμων που εξηγούν
   φαινόμενα όπως οι φάσεις της σελήνης, η
   διάρκεια του έτους και η εναλλαγή των
   εποχών. Οι πρώτοι αστρονόμοι
   χρησιμοποίησαν ως μέσο παρατήρησης το
   γυμνό οφθαλμό.

    [Επεξεργασία] Μυθολογία

    [Επεξεργασία] Αρχαιότητα

   Η αστρονομία θεωρείται κατ' εξοχήν
   ελληνική επιστήμη αφού θεμελιώθηκε από
   τους αρχαίους Έλληνες φιλοσόφους και οι
   οποίοι έκαναν σημαντικά βήματα στην
   επιστήμη της Αστρονομίας, όπως το
   σύστημα του φαινόμενου μεγέθους των
   αστέρων (που εφαρμόζεται ακόμα), την
   σφαιρικότητα της γης (Πυθαγόρας, 6^ος
   αιώνας π.Χ.) την πρόταση ηλιοκεντρικού
   συστήματος (Αρίσταρχος ο Σάμιος 310 - 230
   π.Χ.), την μέτρηση της ακτίνας της Γης
   (Ερατοσθένης, 276 - 192 π.Χ.), την κατάρτιση
   καταλόγου ουρανίων σωμάτων (Ίππαρχος,
   2^ος π.Χ. αιώνας), κ.α. Αργότερα η
   Αλεξανδρινή σχολή δεν αρκείται σε απλές
   θεωρητικές έρευνες αλλά επιδιώκει και
   την εκτέλεση των παρατηρήσεων με πολύ
   μεγάλη ακρίβεια.

   Τις θεωρίες και τις παρατηρήσεις των
   αρχαίων Ελλήνων φιλοσόφων συγκέντρωσε
   κατά τον 16ο αιώνα ο Κοπέρνικος και τις
   εμφάνισε σαν δικό του σύστημα.

   Άλλοι αρχαίοι λαοί όπως οι Βαβυλώνιοι,
   οι Αιγύπτιοι ασχολήθηκαν με την
   Αστρονομία. Γνωρίζουμε επίσης την
   κατάρτιση ημερολογίων από τους αρχαίους
   Αιγύπτιους με πρακτικούς σκοπούς, όπως
   την συστηματοποίηση των καλλιεργειών
   περί τον Νείλο.

    [Επεξεργασία] Μεσαίωνας

   Ο Μεσαίωνας υπήρξε περίοδος
   οπισθοδρόμησης των επιστημών. Ο φόβος
   της ιεράς εξέτασης, ο σκοταδισμός,
   απέτρεπε κάθε πρόοδο. Η εγκατάλειψη του
   ηλιοκεντρικού συστήματος και η
   καθιέρωση ενός γεωκεντρικού ήταν
   επιβεβλημένη από τη «Χριστιανική
   Ηθική». Ωστόσο κατά την περίοδο του
   Μεσαίωνα πρόοδος στην Αστρονομία υπήρξε
   από Άραβες αστρονόμους (όπως ο al-Farghani,
   9^ος αιώνας μ.Χ.), κείμενά τους
   μεταφράστηκαν στα λατινικά περί τον 12^ο
   Αιώνα.

    [Επεξεργασία] Αναγέννηση

   Η Αναγέννηση υπήρξε η περίοδος
   εκρηκτικής εξέλιξης της Αστρονομίας με
   την διατύπωση του ηλιοκεντρικού
   συστήματος του Κοπέρνικου (1473-1543), τους
   νόμους κίνησης του Κέπλερ (1571-1630), τις
   εργασίες του Γαλιλαίου (1564-1642) και τέλος
   τους νόμους της δυναμικής του Νεύτωνα
   (1642-1727). Οι παρατηρήσεις του Τυχό Μπραχέ ή
   Τύχωνος (1546-1601) ήταν οι σπουδαιότερες
   πριν την εισαγωγή του τηλεσκοπίου και
   χρησιμοποιήθηκαν για τη διατύπωση των
   νόμων του Κέπλερ. Ένα από τα
   σπουδαιότερα βήματα στην Αστρονομία
   είναι η εισαγωγή του τηλεσκοπίου από τον
   Γαλιλαίο. Το τηλεσκόπιο έδωσε μεγάλη
   προώθηση στην Αστρονομία επιτρέποντας
   παρατηρήσεις ακριβείας σε ουράνια
   σώματα που δεν είχαμε την δυνατότητα να
   παρατηρήσουμε με τον γυμνό οφθαλμό.

    [Επεξεργασία] Σύγχρονη Ιστορία

   Η Παρατηρησιακή Αστρονομία
   εξακολούθησε να δίνει υλικό με την
   κατασκευή ισχυρότερων τηλεσκοπίων. Ο
   Messier (1730-1817) κατήρτησε κατάλογο με τα
   απομακρυσμένα αντικείμενα όπως
   Γαλαξίες, Νεφελώματα, κ.ά.. Η εξέλιξη
   συνέχισε με επιταγχυνόμενα βήματα στην
   σύγχρονη εποχή του Διαστημικού
   Τηλεσκοπίου Hubble. Μπορούμε να αναφέρουμε
   ως ορόσημα τον νόμο του Χαμπλ (1889-1953) για
   την επέκταση του Σύμπαντος, τις θεωρίες
   της σχετικότητας (ειδική και γενική) του
   Άλμπερτ Αϊνστάιν (1879-1955), την εφεύρεση
   του ραδιοτηλεσκοπίου και την έναρξη της
   εξερεύνησης του διαστήματος.

  [Επεξεργασία] Ουράνια σώματα

   Η Αστρονομία εξετάζει τους φυσικούς
   νόμους που διέπουν τα ουράνια (εκτός της
   γήινης ατμόσφαιρας) σώματα, τα οποία
   είναι δυνατόν να παρατηρηθούν με τις
   κατάλληλες μεθόδους.

     * Αστέρες. Οι αστέρες, αστέρια ή άστρα,
       είναι αέρια σώματα, στα οποία
       κυριαρχεί συνήθως το στοιχείο
       Υδρογόνο. Οι συνθήκες στους αστέρες
       είναι τέτοιες ώστε να λαμβάνουν χώρα
       θερμοπυρηνικές αντιδράσεις και να
       ακτινοβολούν ενέργεια σε μορφή
       ηλεκτρομαγνητικής ακτινοβολίας. Ο
       Ήλιος είναι ο κοντινότερος αστέρας
       στη Γη. Μία καθαρή ασέληνη νύχτα
       μπορούμε να διακρίνουμε περί τα 4000
       αστέρια χωρίς οπτικά βοηθήματα. Αυτά
       είναι άστρα που ανήκουν στον Γαλαξία
       μας. Ο κοντινότερος αστέρας στο Ηλιακό
       Σύστημα είναι ο Εγγύτατος Κενταύρου
       (Proxima Centauri), σε απόσταση 4,2 ετών φωτός.
     * Πλανήτες. Οι πλανήτες είναι σώματα
       (αέρια όπως ο Δίας ή στερεά όπως η Γη)
       τα οποία δεν έχουν δυνατότητα να
       συντηρήσουν θερμοπυρηνικές
       αντιδράσεις. Οι πλανήτες του Ηλιακού
       μας Συστήματος περιφέρονται γύρω από
       τον Ήλιο. Οι πλανήτες συχνά διαθέτουν
       δορυφόρους, δηλαδή σώματα που
       περιστρέφονται γύρω τους. Ο μοναδικός
       φυσικός δορυφόρος της γης είναι η
       Σελήνη, το φεγγάρι.
     * Κομήτες, Αστεροειδείς. Σημαντικά
       μικρότερα από τους πλανήτες σώματα.
     * Νεφελώματα. Σχηματισμοί αερίων και
       σκόνης που εκτείνονται σε ευρύτερες
       περιοχές του Γαλαξία. Τα νεφελώματα
       συχνά είναι περιοχές δημιουργίας νέων
       αστέρων. Γνωστό νεφέλωμα είναι το
       «Μεγάλο Νεφέλωμα του Ωρίωνα» (Μ42) στον
       αστερισμό Ωρίωνα.
     * Σμήνη αστέρων. Σχηματισμοί αστέρων
       που έχουν βαρυτική αλληλεπίδραση.
       Διακρίνονται σε σφαιρωτά και ανοικτά
       σμήνη. Ένα από τα γνωστότερα σμήνη
       είναι οι «Πλειάδες» ή «Πούλια» (Μ45
       στον αστερισμό Ταύρο).
     * Γαλαξίες. Οι αστέρες αποτελούν μέρη
       μεγαλύτερων σχηματισμών, των
       γαλαξιών. Οι γαλαξίες είναι πολλές
       τάξεις μεγέθους μεγαλύτεροι από τους
       αστέρες, και οργανώνονται σε σμήνη
       γαλαξιών. Ο κοντινότερος γαλαξίας
       στον Γαλαξία μας είναι ο νάνος
       γαλαξίας του Μεγάλου Κυνός, σε
       απόσταση περίπου 25.000 ετών φωτός, αλλά
       ο πλησιέστερος γαλαξίας ορατός με
       γυμνό μάτι είναι το Μέγα Νέφος του
       Μαγγελάνου (169.000 έτη φωτός).
     * Αστερισμοί. Για ευκολότερη αναγνώριση
       και ανεύρεση των ουράνιων σωμάτων, ο
       ουρανός χωρίζεται σε 88 τμήματα,
       ισάριθμων αστερισμών. Οι αστερισμοί
       που διασχίζει ο ήλιος κατά την
       εναλλαγή των εποχών (η εκλειπτική)
       ονομάζονται αστερισμοί του Ζωδιακού
       Κύκλου.
     * Μαύρες τρύπες, Αστέρες νετρονίων.
       Σώματα στα οποία ισχύουν ακρότατες
       συνθήκες της Φυσικής. Συνήθως
       προέρχονται από το τελικά στάδιο της
       εξέλιξης μεγάλων αστέρων.

[Επεξεργασία] Εξερεύνηση του διαστήματος

   Ο 20ος αιώνας έχει ταυτιστεί με αυτό που
   ονομάζουμε «Διαστημική εποχή». Για
   πρώτη φορά ο άνθρωπος κατάφερε να
   «φτάσει» τα αστέρια, να ξεπεράσει δηλαδή
   τα όρια της γήινης ατμόσφαιρας με τα
   διαστημικά σκάφη. Η εξερεύνηση του
   διαστήματος συνέβαλε ριζικά στην
   ανάπτυξη της Αστρονομίας, καθώς έδωσε τη
   δυνατότητα απευθείας δειγματοληψίας
   και επισκόπησης.

     * Γιούρι Γκαγκάριν
     * Αλεξέι Λεόνοφ
     * Νηλ Άρμστρονγκ
     * Τζων Γκλεν
     * Mariner
     * Apollo
     * Σπούτνικ 1
     * Σπούτνικ 2
     * Voyager

     * SS Columbia
     * SS Discovery
     * SS Endeavour

     * Εξερεύνηση του διαστήματος

[Επεξεργασία] Συστηματοποίηση της
Αστρονομίας

   Κύριοι κλάδοι της Αστρονομίας είναι:

     * Η Αστρομετρία
     * Η Ουράνια Μηχανική και
     * Η Αστροφυσική.

   Κύριοι κλάδοι της Αστροφυσικής είναι:

     * Η Κοσμολογία,
     * Η Ραδιοαστρονομία,
     * Η Αστρονομία ακτίνων Χ,
     * Η Αστρονομία ακτίνων γ,
     * Η Αστρονομία Υπέρυθρης Ακτινοβολίας
       και
     * Η Αστρονομία Υπεριώδους Ακτινοβολίας

[Επεξεργασία] Η αξία της Αστρονομίας

   Η συμβολή της αστρονομίας και η πλοκή
   της με άλλες επιστήμες και τέχνες είναι
   σπουδαιότατη. Κανείς δεν μπορεί ν΄
   αμφισβητήσει ότι οι θεωρίες και οι
   παρατηρήσεις των αρχαίων Ελλήνων
   Φυσικών Φιλοσόφων, αποτελούν τη βάση της
   σύγχρονης αυτής θετικής επιστήμης. Αλλά
   και σήμερα η Οπτική (τηλεσκόπιο,
   μικροσκόπιο) αναπτύχθηκε πολύ από την
   ανάγκη της έρευνας των ουρανίων σωμάτων.
   Η Φασματοσκοπία, που έχει αστρονομική εξ
   ανάγκης προέλευση, χρησιμοποιείται
   σήμερα από τη Φυσική, Χημεία,
   Μεταλλουργία, Βιολογία κλπ. Ακόμα η
   Χρονομετρία, η Ναυτιλία, και η Γεωδαισία
   σχετίζονται στενά με την Αστρονομία.
   Αποκορύφωμα της συμβολής της αποτελεί η
   σύγχρονη έρευνα του διαστήματος, οι
   ασφαλείς αποστολές τεχνητών δορυφόρων
   και διαστημοπλοίων.

   Τέλος η Αστρονομία σχετίζεται στενά με
   τη Φιλοσοφία και τη Μεταφυσική. Παρότι
   ως επιστήμη δεν μπορεί να δώσει άμεση
   απάντηση σε φιλοσοφικά προβλήματα,
   εντούτοις «ασκεί σημαντική επίδραση»,
   όπως σημειώνει ο διάσημος αμερικανός
   φυσικός Χένρυ Νόρις Ράσελ (1877-1957), «στο
   καθορισμό της θέσης του σκεπτόμενου
   ανθρώπου στις υποχρεώσεις του προς τις
   μέλλουσες γενιές, ή τη θέση του στο
   Σύμπαν ως προς τη Δύναμη εκείνη υπεράνω
   αυτού» ^[1]. Ακριβώς κάτι παρόμοιο
   υποστήριξε χαρακτηριστικά και ο
   Καθηγητής του Πανεπιστημίου Αθηνών και
   διευθυντής του Εθνικού Αστεροσκοπείου
   Αθηνών Δημήτριος Αιγινήτης (1862 – 1934): ότι
   η Αστρονομία παρουσιάζει «τη συγγένεια
   της ανθρώπινης διανοίας προς τον
   Άπειρον Λόγον».

[Επεξεργασία] Παγκόσμιο Έτος Αστρονομίας 2009

   Η Διεθνής Αστρονομική Ένωση (IAU)
   αποφάσισε να εορταστεί το 2009 ως
   Παγκόσμιο Έτος Αστρονομίας (IYA2009). Κατά
   τη διάρκεια της 62ης Γενικής Συνέλευσης
   του ΟΗΕ, αποφάσισε να το ανακηρύξει
   επίσημα ως Παγκόσμιο Έτος Αστρονομίας.

[Επεξεργασία] Βιβλιογραφία και παραπομπές

     * Cambridge Dictionary of Astronomy. Mitton, Jacqueline, Cambridge:
       Cambridge University Press, 2001.
     * Dictionary of geophysics, astrophysics & astronomy. Boca Raton: CRC
       Press, 2001.
     * Dictionnaire de l’Astronomie et de l’Espace. De la Cotardière,
       Philippe et Penot, Jean-Pierre, Éditions Larousse, 1999.
     * Oxford Dictionary of Astronomy. Ridpath, Ian, New York: Oxford
       University Press, 2003 & 2007 (2nd Edition).
     * Philip's Astronomy Encyclopedia. London: Philip's, 2002.
     * Schaum's Outlines Astronomy. McGraw-Hill, 2002.
     * COUPER, Heather & HENBEST, Nigel. Encyclopedia of Space. London:
       Dorling Kindersley, 2003.
     * FIELD G.B. & CHAISSON E.J. Το Αθέατο Σύμπαν (The
       Invisible Universe) Μετ. Κανάρης Τσίγκανος,
       Ηράκλειο: Πανεπιστημιακές Εκδόσεις
       Κρήτης, 1991 (2000).
     * SHU, Frank.The Physical Universe, An Introduction to Astronomy.
       University Science Books, 1982.
     * SHU, Frank. Αστροφυσική Αστέρες Τόμος Ι και
       Γαλαξίες - Ηλιακό Σύστημα Τόμος ΙΙ (The
       Physical Universe An Introduction to Astronomy), Μετ. Ι.
       Βεντούρα, Ν. Κυλάφης κ.α., Ηράκλειο:
       Πανεπιστημιακές Εκδόσεις Κρήτης, 1990
       (2004).

     * ΑΥΓΟΛΟΥΠΗ Ι. Σταύρου, και Γιάννη
       ΣΕΙΡΑΔΑΚΗ. Παρατηρησιακή Αστρονομία,
       Θεσ/νίκη: Εκδόσεις Πλανητάριο
       Θεσ/νίκης, 1987 (2004).
     * ΔΑΝΕΖΗ, Μάνου και Στράτου ΘΕΟΔΟΣΙΟΥ.
       Το Σύμπαν που Αγάπησα Εισαγωγή στην
       Αστροφυσική Τόμοι Α' και Β', Αθήνα:
       Εκδόσεις Δίαυλος, 1999.
     * ΜΑΥΡΟΜΜΑΤΗΣ Δ. Κων/νος. Λεξικό
       Αστρονομίας, Βόλος: Εκδόσεις Ώρες, 2006
       (2η Έκδοση).
     * ΞΑΝΘΟΠΟΥΛΟΣ Βασίλης. Περί Αστέρων και
       Συμπάντων, Ηράκλειο: Πανεπιστημιακές
       Εκδόσεις Κρήτης, 1986 (2005).

     * "Κοσμογραφία" -Ν. Χασάπης- σ. 15
     * The Antikythera Calculator (Italian and English versions)
     * Η Ελληνική Ιστοσελίδα για το Διεθνές
       Έτος Αστρονομίας 2009]

[Επεξεργασία] Σημειώσεις και παραπομπές

    1. ↑ Κοσμογραφία -Κ. Χασάπη- σ.15

   P space.png Πύλη: Αστρονομία

   Commons logo
   Τα Κοινά έχουν πολυμέσα σχετικά με το
   θέμα
   Αστρονομία

   π • σ • ε
             Τομείς των Φυσικών επιστημών
   Αστρονομία · Βιολογία ·
   Γεωλογία/Γεωφυσική · Φυσική · Χημεία

   Ανακτήθηκε από
   "http://el.wikipedia.org/wiki/%CE%91%CF%83%CF%84%CF%81%CE%BF%CE%BD%CE%BF%CE%BC%CE%AF%CE%B1"
   Κατηγορία: Αστρονομία

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Afrikaans
     * Alemannisch
     * አማርኛ
     * Aragonés
     * Ænglisc
     * العربية
     * ܐܪܡܝܐ
     * مصرى
     * Asturianu
     * Aymar aru
     * Azərbaycanca
     * Башҡорт
     * Boarisch
     * Žemaitėška
     * Беларуская
     * Беларуская (тарашкевіца)
     * Български
     * Bamanankan
     * বাংলা
     * Brezhoneg
     * Bosanski
     * Català
     * Cebuano
     * Corsu
     * Česky
     * Kaszëbsczi
     * Чӑвашла
     * Cymraeg
     * Dansk
     * Deutsch
     * Zazaki
     * Dolnoserbski
     * ދިވެހިބަސް
     * Emiliàn e rumagnòl
     * English
     * Esperanto
     * Español
     * Eesti
     * Euskara
     * Estremeñu
     * فارسی
     * Suomi
     * Võro
     * Føroyskt
     * Français
     * Arpetan
     * Nordfriisk
     * Furlan
     * Frysk
     * Gaeilge
     * 贛語
     * Gàidhlig
     * Galego
     * ગુજરાતી
     * Gaelg
     * Hak-kâ-fa
     * Hawai`i
     * עברית
     * हिन्दी
     * Hrvatski
     * Kreyòl ayisyen
     * Magyar
     * Հայերեն
     * Interlingua
     * Bahasa Indonesia
     * Interlingue
     * Ido
     * Íslenska
     * Italiano
     * ᐃᓄᒃᑎᑐᑦ/inuktitut
     * 日本語
     * Lojban
     * Basa Jawa
     * ქართული
     * Қазақша
     * Kalaallisut
     * ಕನ್ನಡ
     * 한국어
     * Къарачай-Малкъар
     * Kurdî
     * Kernewek
     * Кыргызча
     * Latina
     * Ladino
     * Lëtzebuergesch
     * Limburgs
     * Lingála
     * ລາວ
     * Lietuvių
     * Latviešu
     * Basa Banyumasan
     * Malagasy
     * Македонски
     * മലയാളം
     * Монгол
     * Bahasa Melayu
     * Malti
     * Mirandés
     * မြန်မာဘာသာ
     * Nāhuatl
     * Nnapulitano
     * Plattdüütsch
     * Nedersaksisch
     * नेपाली
     * नेपाल भाषा
     * Nederlands
     * ‪Norsk (nynorsk)‬
     * ‪Norsk (bokmål)‬
     * Novial
     * Nouormand
     * Occitan
     * ਪੰਜਾਬੀ
     * Kapampangan
     * Polski
     * پنجابی
     * پښتو
     * Português
     * Runa Simi
     * Rumantsch
     * Romani
     * Română
     * Русский
     * संस्कृत
     * Саха тыла
     * Sardu
     * Sicilianu
     * Scots
     * Sängö
     * Srpskohrvatski / Српскохрватски
     * සිංහල
     * Simple English
     * Slovenčina
     * Slovenščina
     * Gagana Samoa
     * Soomaaliga
     * Shqip
     * Српски / Srpski
     * Seeltersk
     * Basa Sunda
     * Svenska
     * Kiswahili
     * Ślůnski
     * தமிழ்
     * తెలుగు
     * Tetun
     * Тоҷикӣ
     * ไทย
     * ትግርኛ
     * Türkmençe
     * Tagalog
     * Tok Pisin
     * Türkçe
     * Татарча/Tatarça
     * ئۇيغۇرچە / Uyghurche‎
     * Українська
     * اردو
     * O'zbek
     * Vèneto
     * Tiếng Việt
     * West-Vlams
     * Volapük
     * Walon
     * Winaray
     * Wolof
     * isiXhosa
     * ייִדיש
     * Zeêuws
     * 中文
     * Bân-lâm-gú
     * 粵語

     * Τελευταία τροποποίηση 16:42, 20 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
