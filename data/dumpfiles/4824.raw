   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                           Αρχιεπίσκοπος Ιερώνυμος Α´

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Ο Αρχιεπίσκοπος Αθηνών και πάσης Ελλάδος Ιερώνυμος (κατά κόσμον Κοτσώνης)
   γεννήθηκε το 1905 στα Υστέρνια της Τήνου.

   Ανήκε σε φτωχή οικογένεια. Τρεις μήνες πριν γεννηθεί, πέθανε ο πατέρας
   του, Ιερώνυμος. Η χήρα μητέρα του πήγε στην Αθήνα, για να εργαστεί ως
   μαγείρισσα και να ζήσει την οικογένειά της. Έτσι, ο μικρός Ιερώνυμος
   μεγάλωσε σε συγγενείς του μέχρι την ηλικία των 2,5 χρόνων, οπότε ήρθε στην
   Αθήνα. Εκεί πήγε στο σχολείο. Αποφοίτησε από τη Ριζάρειο Σχολή αριστούχος
   και κατόπιν φοίτησε στη Θεολογική Σχολή Αθηνών. Συνέχισε τις σπουδές του
   στη Γερμανία (Μόναχο, Βερολίνο, Βόννη) και την Αγγλία, με τη βοήθεια
   υποτροφίας του κληροδοτήματος Μανούση.

   Ο πνευματικός του, Αρχιμανδρίτης Σεραφείμ Παπακώστας, τον συνέστησε στον
   τότε Αρχιεπίσκοπο Χρύσανθο, ο οποίος εκτίμησε το χαρακτήρα και τα προσόντα
   του. Εκάρη μοναχός στη μονή Πετράκη και στις 4 Ιανουαρίου 1939, ο
   Ιερώνυμος χειροτονήθηκε διάκονος. Τοποθετήθηκε στο ναό της Αγίας Ειρήνης
   ως διάκονος , καθώς και ως δεύτερος γραμματέας στην Ιερά Σύνοδο. Στις 23
   Ιουνίου 1940 χειροτονήθηκε πρεσβύτερος και προχειρίστηκε αρχιμανδρίτης.
   Στη συνέχεια τοποθετήθηκε εφημέριος στον Άγιο Δημήτριο Κηφισιάς και
   κατόπιν γενικός αρχιερατικός επίτροπος του τμήματος Κηφισιάς, που τότε
   υπαγόταν στην Αρχιεπισκοπή Αθηνών.

   Η Κυβέρνηση Κατοχής τον απόλυσε από συνοδικό γραμματέα και ο Αρχιεπίσκοπος
   Χρύσανθος, λίγο πριν εκδιωχθεί, τον διόρισε εφημέριο του νοσοκομειακού
   ναού του Ευαγγελισμού, όπου παρέμεινε σε όλη τη διάρκεια της Κατοχής. Μετά
   την Κατοχή αποσύρθηκε και αφοσιώθηκε στη μελέτη και τη συγγραφή. Το 1945
   υπέβαλε στη Θεολογική Σχολή διατριβή για τη θέση του υφηγητή, το 1946
   απέσυρε όμως την υποψηφιότητά του σε ένδειξη διαμαρτυρίας για διαφωνία του
   με καθηγητές του. Στις 29 Σεπτεμβρίου 1949 διορίστηκε πρωθιερέας των
   Ανακτόρων, θέση στην οποία παρέμεινε ως το 1967.

   Το 1959 εξελέγη καθηγητής Κανονικού Δικαίου του Αριστοτελείου
   Πανεπιστημίου Θεσσαλονίκης. Στις 14 Μαΐου 1967, οκταμελής «Αριστίνδην
   Σύνοδος» τον εξέλεξε Αρχιεπίσκοπο Αθηνών. Η εκλογή του προξένησε επιθέσεις
   και σχόλια, καθώς θεωρήθηκε ευθέως ευνοούμενος της Χούντας των
   Συνταγματαρχών και χαρακτηρίστηκε χουντικός, βασιλικός, «αντικανονικός».
   Τον Δεκέμβριο του 1973, υπέβαλε την παραίτησή του και αποσύρθηκε
   πικραμένος^[1] στη γενέτειρά του, τα Υστέρνια της Τήνου.

   Τον Αύγουστο του 1987 έπαθε ημιπληγία. Απεβίωσε στις 15 Νοεμβρίου του
   1988.

[Επεξεργασία] Το έργο του

   Κατά την περίοδο της αρχιερατείας του επέδειξε πλουσιότατο φιλανθρωπικό
   έργο. Ίδρυσε το νοσοκομείο των κληρικών της Εκκλησίας της Ελλάδος, 186
   φιλόπτωχα ταμεία, 47 ομάδες υπερηλίκων, 64 σπίτια «Γαλήνης Χριστού»
   υπερηλίκων, στέγη κατάκοιτων υπερηλίκων, 3 κέντρα απασχόλησης υπερηλίκων,
   5 κινητές μονάδες περιθάλψεως κατακοίτων, θέρετρο ιερέων, θερινή εξοχή
   γερόντων, κέντρο συμπαραστάσεως οικογενείας, εόρτιες συνάξεις,
   κατασκηνώσεις για τα παιδιά των εκκλησιαστικών υπαλλήλων, συνεστιάσεις,
   εκδρομές ιερέων, τιμή στους «κοιμηθέντας κληρικούς», «Ημέρα Αγάπης» για
   τους φτωχούς της Αρχιεπισκοπής κ.ά. Ίδρυσε το «Κίνημα Αγάπης», το οποίο
   συνέλεγε και εκποιούσε άχρηστα είδη και με αυτό τον τρόπο κατόρθωσε να
   συγκεντρώσει σε δύο χρόνια το τεράστιο για την εποχή ποσό των 50
   εκατομμυρίων δραχμών.

[Επεξεργασία] Εξωτερικές συνδέσεις - Βιβλιογραφία

     • Αρχιεπίσκοπος Ιερώνυμος Κοτσώνης
     • Η «συγγνώμη» της Εκκλησίας για την Επταετία, Ναυπάκτου Ιεροθέου,
       «Ελευθεροτυπία», 28/5/2001
     • Δημοσθένη Κούκουνα, Η Εκκλησία της Ελλάδος από τον Δαμασκηνό στον
       Χριστόδουλο, 1941-2007, Εκδόσεις Μέτρον, 2007, Αθήνα

[Επεξεργασία] Σημειώσεις

    1. ↑ Στο κείμενο της παραίτησής του ανέφερε: «Απομακρύνομαι, τέλος, εκ
       της ενεργού υπηρεσίας, διότι ένεκα των συνεχών κατ' εμού επιθέσεων,
       μου ήτο αδύνατον να απασχολούμαι εν τη Εκκλησία δημιουργικώς».

   π • σ • ε
                     Προκαθήμενοι της Εκκλησίας της Ελλάδος
   Νεόφυτος  · Μισαήλ  · Θεόφιλος  · Προκόπιος Α΄  · Γερμανός  · Προκόπιος Β΄
    · Θεόκλητος Α΄ Μελέτιος  · Χρυσόστομος Α΄  · Χρύσανθος  · Δαμασκηνός  ·
   Σπυρίδων  · Δωρόθεος  · Θεόκλητος Β΄  · Ιάκωβος  · Χρυσόστομος Β΄  ·
   Ιερώνυμος Α´  · Σεραφείμ  · Χριστόδουλος  · Ιερώνυμος Β΄

   Ανακτήθηκε από
   "http://el.wikipedia.org/wiki/%CE%91%CF%81%CF%87%CE%B9%CE%B5%CF%80%CE%AF%CF%83%CE%BA%CE%BF%CF%80%CE%BF%CF%82_%CE%99%CE%B5%CF%81%CF%8E%CE%BD%CF%85%CE%BC%CE%BF%CF%82_%CE%91%C2%B4"
   Κατηγορίες: Αρχιεπίσκοποι Αθηνών και πάσης Ελλάδος | Γεννήσεις το 1905 |
   Θάνατοι το 1988

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Français

     • Τελευταία τροποποίηση 14:11, 25 Ιουνίου 2009.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
