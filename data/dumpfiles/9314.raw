   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                               Λιβαδοχώρι Λήμνου

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 39°54′35″N 25°11′57″E﻿ / ﻿39.90972, 25.19917

   [IMG]
   [IMG]
   Η πλατεία
   [IMG]
   [IMG]
   Λιθόστρωτος δρόμος

   Το Λιβαδοχώρι είναι χωριό της Λήμνου, έδρα του ομώνυμου δημοτικού
   διαμερίσματος του Δήμου Ν. Κούταλης.

   Πίνακας περιεχομένων

     • 1 Θέση – Όνομα
     • 2 Τουρκοκρατία
     • 3 Ο ναός
     • 4 Το σχολείο
     • 5 Μεσοπόλεμος
     • 6 Μεταπολεμική περίοδος
     • 7 Βιβλιογραφία

[Επεξεργασία] Θέση – Όνομα

   Το Λιβαδοχώρι βρίσκεται στο κεντρικότερο σημείο του νησιού, ακριβώς στη
   θέση όπου διασταυρώνονται οι δρόμοι που έρχονται από τη Μύρινα και από τον
   Κοντιά κι οδηγούν προς την ανατολική Λήμνο.

   Είναι προφανές, πως το όνομά του προήλθε από την εκτεταμένη πεδιάδα η
   οποία το περιβάλλει, ένα μέρος της οποίας ανήκει στο κοινοτικό κτήμα
   "Μητρόπολις" του Παλλημνιακού Σχολικού Ταμείου.

   Με το όνομα Λιβαδοχώριον ή Λιβατοχώριον αναφέρεται από το 1355 σε έγγραφα
   της Mονής Φιλοθέου του Άθω. Έκτοτε, η παρουσία του χωριού είναι τακτική σε
   χάρτες ή κείμενα περιηγητών, με την ονομασία Livadochorio, γεγονός που
   υποδηλώνει ότι στη διάρκεια των αιώνων που μεσολάβησαν συνέχισε να υπάρχει
   με το ίδιο όνομα. Αναφέρεται: το 1418 σε χάρτη του Buondelmonti, το 1548
   σε κείμενο του Belon, το 1554 σε ξυλογραφία του Thevet, το 1695 από τον
   Coronelli, το 1785 στο χάρτη του Choiseul-Gouffier και το 1858 από τον
   Conze.

[Επεξεργασία] Τουρκοκρατία

   Στα χρόνια της τουρκοκρατίας ήταν κεφαλοχώρι κι εθεωρείτο ένα από τα
   μεγαλύτερα χωριά της Λήμνου. Εκτός από Έλληνες στο χωριό ζούσαν και
   Οθωμανοί αγάδες που επόπτευαν τις αγροτικές περιουσίες τους. Το 1548, που
   το επισκέφθηκε ο Belon ήταν οχυρωμένο κι αποτελούσε την έδρα του βοεβόδα
   του νησιού, ο οποίος τον προσκάλεσε σε γεύμα μαζί με Οθωμανούς κι Έλληνες
   κατοίκους της περιοχής, με τους οποίους είχε αρμονικές σχέσεις.

   Δεν είναι γνωστό αν το χωριό βρισκόταν στη σημερινή του θέση, διότι
   σύμφωνα με τοπική παράδοση παλιότερα ήταν χτισμένο δυτικότερα, ανάμεσα στα
   εξωκλήσια Άγ. Ιωάννης και Άγ. Βασίλειος, ώσπου κάποια επιδημία ανάγκασε
   τους κατοίκους να μετακινηθούν στη σημερινή θέση. Το 1740 ο Le Quien το
   αναφέρει ως κωμόπολη.

   Είναι γνωστό, πως από το Λιβαδοχώρι κατάγονταν οι αγωνιστές του εικοσιένα
   Παντελής Μαρινάκης και Αποστόλης Λήμνιος, οι οποίοι το 1824 και 1825
   αγωνίστηκαν στην εκστρατεία Αρκαδιάς-Νιόκαστρου υπό τις διαταγές του Βάσου
   Μαυροβουνιώτη.

   Το 1858 το επισκέφθηκε ο Γερμανός αρχαιολόγος Conze, ο οποίος παρατήρησε
   ότι ήταν ένα μεγάλο χωριό αλλά μισογκρεμισμένο. Γράφει χαρακτηριστικά, ότι
   σε όλο το χωριό βρήκε μόνο ένα περιποιημένο περιβόλι! Είναι η εποχή που οι
   Έλληνες πλοιοκτήτες και μετανάστες είχαν αρχίσει να εξαγοράζουν τις
   οθωμανικές περιουσίες και οι Οθωμανοί μεγαλοκτηματίες είχαν αρχίσει να
   εγκαθίστανται στην πρωτεύουσα Κάστρο αφήνοντας έρημα τα σπίτια τους στο
   χωριό.

   Από τα κοινοτικά αρχεία γνωρίζουμε πως το 1854 ήταν συγκροτημένος οικισμός
   με ιερέα ονόματι Αντώνιο. Το 1856 είχε 63 στρατεύσιμους άνδρες, οι οποίοι
   πλήρωσαν 989 γρόσια για να αποφύγουν τη στράτευση. Στο χωριό κατοικούσαν
   45 οικογένειες χριστιανών το 1863 και 55 το 1874. Το ίδιο έτος υπήρχαν 59
   σπίτια. Το χωριό υπαγόταν στη δημαρχία (κόλι) Κοντιά κι οι κάτοικοι
   έστελναν έναν αντιπρόσωπο στην παλλημνιακή επαρχιακή συνέλευση.

[Επεξεργασία] Ο ναός

   [IMG]
   [IMG]
   Η Αγία Μαρίνα
   [IMG]
   [IMG]
   Το Γυμνάσιο Λιβαδοχωρίου

   Ο ναός της Αγίας Μαρίνας κτίστηκε εκ βάθρων το 1894 στη θέση παλαιότερου.
   Αποπερατώθηκε το 1905 «συνδρομής των κατοίκων», όπως αναφέρει σχετική
   επιγραφή. Έχει απλή κατασκευή, ρυθμού βασιλικής με δίρριχτη στέγη και
   ξεχωριστό καμπαναριό. Το 1912 αγιογραφήθηκε από το Γρηγόριο Παπαμαλή.

[Επεξεργασία] Το σχολείο

   Σχολείο στο χωριό άργησε να ιδρυθεί αφού τους μαθητές εξυπηρετούσε το
   σχολείο που είχε ιδρύσει ο Δούκας Παλαιολόγος στο κοντινό Σαρπί από το
   1868.

   Τελικά, το 1894 ιδρύθηκε μονοτάξιο σχολείο (νηπιαγωγείο) με πρώτη δασκάλα
   την Ηλιοφωτίστη Παντελή-Κακιάδου (1894-1901), το οποίο ως το 1910
   στεγαζόταν σε διάφορα οικήματα, όπως: καφενείο, γυναικωνίτης, κελιά ναού
   κλπ.

   Το 1910 κτίστηκε διδακτήριο με δαπάνη των Αιγυπτιωτών Σαράντη και
   Παλαιολόγου από τον Κορνό και το σχολείο έγινε κοινοτικό. Το 1918 ιδρύθηκε
   μονοθέσιο δημοτικό, το οποίο αναβαθμίστηκε σε διθέσιο από το 1927 ως το
   1970, οπότε έγινε πάλι μονοθέσιο. Λειτούργησε ως τα τέλη της δεκαετίας του
   ’80 που έκλεισε λόγω έλλειψης μαθητών.

   Στο σχολείο του χωριού δίδαξαν μεταξύ άλλων οι δάσκαλοι: Κομνηνός
   Αχιλαδέλλης (1914-22), Γεώργιος Καραγιάννης (1932-39), Μαρία Αντωνάκη
   (1933-45), Χαράλαμπος Βαφέας (1939-63), Σπύρος Μουστάκας (ντόπιος, 1941,
   1950-63), Στέλλα Κωνσταντίνου (1947-70), Φάνη Μουστάκα κ.ά.

[Επεξεργασία] Μεσοπόλεμος

   Το 1918 το Λιβαδοχώρι αποτέλεσε ξεχωριστή κοινότητα, στην οποία εντάχθηκαν
   για λίγα χρόνια και οι οικισμοί Στρατί (ως το 1928 που καταργήθηκε) και
   Κουρούνι (ως το 1940 που εντάχθηκε στην κοινότητα Λέρων).

   Στα χρόνια του μεσοπολέμου το χωριό γνώρισε μια μικρή ανάπτυξη. Το 1922
   φτιάχτηκε υδραγωγείο και βρύση με δαπάνη 200.000 δρχ. των αδερφών Νικόλαου
   και Κομνηνού Χαλαμανδάρη και «συνδρομή Λιβαδοχωριτών Αμερικής και Αιγύπτου
   και προσωπική κατοίκων» σύμφωνα με τη σχετική επιγραφή.

   Το 1928 είχε 516 κατοίκους, μεταξύ των οποίων ήταν αρκετοί πρόσφυγες,
   απασχολούμενους κυρίως στη γεωργία και στην κτηνοτροφία. Στις γύρω εύφορες
   πεδιάδες υπήρχαν μεγάλα αγροκτήματα και λιβάδια και το 1938 αναφέρεται
   παραγωγή 480.000 τόνων σιτηρών και 30.000 τόνων βαμβακιού. Λειτουργούσαν
   ένα εργοστάσιο αλευροποιίας και ένα εκκοκκιστήριο βάμβακος.

   Το σχολείο ήταν διθέσιο και φοιτούσαν 46 αγόρια και 54 κορίτσια. Από το
   1929 είχε εγκατασταθεί στο χωριό ο ιατρός Ευάγγελος Κομνηνός, ντόπιος στην
   καταγωγή αλλά γεννημένος στην Καλλιόπη, ο οποίος είχε σπουδάσει στην Αθήνα
   και το Παρίσι.

   Επίσης, το καλοκαίρι του 1931 αναφέρεται η ισχυρή ποδοσφαιρική ομάδα
   «Ολύμπια Λιβαδοχωρίου», η οποία πέτυχε δυο σημαντικές νίκες εκτός έδρας
   επί του «Θριάμβου Πορτιανού» με 3-0 και του «Κεραυνού Ατσικής» με 3-2 με
   επικεφαλής τους Λαμπαδάριο, Σταυρινό και Νταντούδη.

[Επεξεργασία] Μεταπολεμική περίοδος

   Μεταπολεμικά το χωριό συρρικνώθηκε δραματικά λόγω της μετανάστευσης. Ενώ
   είχε 604 κατοίκους το 1951, το 1981 είχαν απομείνει μόλις 266, από τους
   οποίους οι 63 ήταν κάτοικοι του γειτονικού οικισμού Πολιόχνη, ο οποίος
   έκτοτε καταγράφεται ως ξεχωριστός οικισμός. Το 2001, μαζί με την Πολιόχνη,
   στο Λιβαδοχώρι απογράφηκαν 474 άτομα ένδειξη κάποιας πληθυσμιακής
   ανάκαμψης.

   Παρά τη λειψανδρία, το χωριό εξακολουθεί να αποτελεί συγκοινωνιακό κόμβο,
   έχει βενζινάδικο, κέντρα διασκέδασης και ενοικιαζόμενα δωμάτια. Παράλληλα,
   διατηρεί τη γραφικότητά του με τους λιθόστρωτους δρόμους, τα πετρόχτιστα
   σπίτια και την όμορφη πλατεία. Από το 1989 λειτουργεί το Γυμνάσιο
   Λιβαδοχωρίου, το οποίο εξυπηρετεί τους μαθητές της κεντρικής Λήμνου.

[Επεξεργασία] Βιβλιογραφία

     • Τουρπτσόγλου-Στεφανίδου Βασιλική, «Ταξιδιωτικά και γεωγραφικά κείμενα
       για τη νήσο Λήμνο (15ος-20ος αιώνας)», Θεσσαλονίκη 1986.
     • Cdrom Επαρχείου Λήμνου: "Λήμνος αγαπημένη".
     • Θ. Μπελίτσου, Η Λήμνος και τα χωριά της, 1994.
     • Θ. Μπελίτσου, «Ιστορικό οδοιπορικό στη Λήμνο: Λιβαδοχώρι», εφ. Λήμνος,
       φ. 531 (10/6/2008).

   π • σ • ε
                                Χωριά της Λήμνου
                       Ατσική · Άγιος Δημήτριος · Βάρος  · Δάφνη · Καρπάσι ·
   Δήμος Ατσικής       Κατάλακκο · Κοντοβράκι · Κουρούνι · Κρηνίδα · (Λέρα) ·
                       Προπούλι · Σαρδές · Στρατί
                       Μούδρος · Αγία Σοφία · Άγιος Αλέξανδρος · Άγιος
                       Υπάτιος · Βρόσκοπος · Δημοσιά · Καλλιόπη · Καμίνια ·
   Δήμος Μούδρου       Κοντοπούλι · Κότσινος · Κώμη · Λύχνα · Παναγία ·
                       Πλάκα · Ρεπανίδι · Ρουσσοπούλι · Ρωμανού · Σκανδάλη ·
                       Φισίνη
   Δήμος Μύρινας       Μύρινα · Θάνος · Κάσπακας · Κορνός · Πλατύ
                       Κοντιάς · Αγγαριώνες · Διαπόρι · Καλλιθέα ·
   Δήμος Νέας Κούταλης Λιβαδοχώρι · Νέα Κούταλη · Νέο Πεδινό · Παλαιό
                       Πεδινό · Πολιόχνη · Πορτιανού · Τσιμάνδρια

   Ανακτήθηκε από
   "http://el.wikipedia.org/wiki/%CE%9B%CE%B9%CE%B2%CE%B1%CE%B4%CE%BF%CF%87%CF%8E%CF%81%CE%B9_%CE%9B%CE%AE%CE%BC%CE%BD%CE%BF%CF%85"
   Κατηγορία: Χωριά της Λήμνου

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • English

     • Τελευταία τροποποίηση 17:46, 12 Ιουλίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
