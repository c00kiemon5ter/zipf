   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

           Ρωσοφινλανδικός πόλεμος του 1939

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

                       Αυτό το άρθρο ή η ενότητα δεν
                       αναφέρει τις πηγές του ή δεν
                       περιέχει επαρκείς
                       παραπομπές.

   Tango-nosources.svg Μπορείτε να βοηθήσετε την
                       Βικιπαίδεια προσθέτοντας
                       κατάλληλες πηγές και
                       παραπομπές που να
                       υποστηρίζουν το άρθρο.
                       Η σήμανση τοποθετήθηκε στις
                       04/10/2010.

           Ρωσοφινλανδικός πόλεμος του 1939
           Μέρος του Β' Παγκοσμίου Πολέμου
   Winter war.jpg
   Στοιχείο φινλανδικού πολυβόλου κατά τον
   Ρωσοφινλανδικό πόλεμο του 1939
         Χρονολογία       30 Νοεμβρίου 1939 - 13
                                    Μαρτίου 1940
              Τόπος            Βορειοανατολική
                                    Φινλανδία
                                    Νίκη (πύρρειος) της
             Έκβαση           ΕΣΣΔ
                                    υπογραφή της Συνθήκης
                                    της Μόσχας
                               Μαχόμενοι
   Flag of Finland (1918).svg       Flag of the Soviet Union.svg ΕΣΣΔ
   Φινλανδία
                                 Αρχηγοί
                                    Flag of the Soviet Union.svg
   Flag of Finland (1918).svg       Κλιμέντ Εφρέμοβιτς
   Καρλ Γκούσταφ        Βοροσίλοφ
   Εμίλ Μάνερχαϊμ      Flag of the Soviet Union.svg Σεμιόν
                                    Κονσταντίνοβιτς
                                    Τιμοσένκο
                                Δυνάμεις
                                    425.640–760.578 άντρες
   337.000–346.500 άντρες   998.000 άντρες (συνολικά
   32 τανκς                    πήραν μέρος ως το
   114 αεροσκάφη           τέλος του πολέμου)
                                    2.514-6.541 τανκς
                                    3.880 αεροσκάφη
                                Απώλειες
   25.904 νεκροί και       126.875 νεκροί και
   αγνοούμενοι           αγνοούμενοι
   43.557 τραυματίες      188.671 τραυματίες
   1.000 αιχμάλωτοι       5.572 αιχμάλωτοι

   Ο Ρωσοφινλανδικός πόλεμος του 1939 ή
   Χειμερινός Πόλεμος ήταν η στρατιωτική
   σύγκρουση μεταξύ της Σοβιετικής Ένωσης
   και της Φινλανδίας το 1939-40. Ξεκίνησε με
   τη σοβιετική εισβολή στο φινλανδικό
   έδαφος την 30η Νοεμβρίου 1939 και τελείωσε
   στις 13 Μαρτίου 1940 με τη συνθήκη ειρήνης
   της Μόσχας. Η Κοινωνία των Εθνών
   καταδίκασε ως παράνομη την επίθεση και
   απέβαλε από τις τάξεις της τη Σοβιετική
   Ένωση (ΕΣΣΔ) στις 14 Δεκεμβρίου 1939.

   Οι σοβιετικές δυνάμεις ήταν τριπλάσιες
   σε αριθμό έναντι των φινλανδικών
   δυνάμεων, είχαν 30 φορές μεγαλύτερη
   αεροπορική δύναμη και εκατονταπλάσιο
   αριθμό τεθωρακισμένων. Ο Κόκκινος
   Στρατός παρόλα αυτά ήταν αποδυναμωμένος
   και σε φάση αναδιοργάνωσης, ύστερα από
   τις μαζικές εκκαθαρίσεις που είχε κάνει
   το 1937 ο ηγέτης της ΕΣΣΔ Στάλιν,
   εκκαθαρίσεις κατά τις οποίες
   εκτελέστηκε μεγάλος αριθμός ικανών
   αξιωματικών και χαρισματικών στρατηγών
   όπως ο Μιχαήλ Τουχατσέφσκι.
   Συγκεκριμένα 30.000 αξιωματικοί είχαν
   εκτελεσθεί ή φυλακιστεί, κυρίως
   ανώτερων και ανώτατων βαθμών. Οι διωγμοί
   αυτοί πτόησαν το ηθικό των Σοβιετικών
   στρατιωτών που αναγκάζονταν να
   ακολουθήσουν άπειρους αξιωματικούς και
   στέρησαν τον στρατό από έμπειρους
   ηγήτορες. Ο συνδυασμός αυτών των
   παραγόντων με το υψηλό φρόνημα των
   Φινλανδών οι οποίοι μάχονταν υπέρ βωμών
   και εστιών, είχε ως αποτέλεσμα μια
   εξαιρετικώς σθεναρή αντίσταση εκ μέρους
   των φινλανδικών δυνάμεων και την
   αναποτελεσματικότητα των σοβιετικών.

   Οι εχθροπραξίες τερματίστηκαν με τη
   Συνθήκη της Μόσχας τον Μάρτιο του 1940. Η
   Φινλανδία απώλεσε το 11% των εδαφών της
   και το 30% των γεω-οικονομικών πηγών της
   που πέρασαν στην κατοχή της Σοβιετικής
   Ένωσης.^[1] Κατάφερε, ωστόσο, να
   διατηρήσει την ανεξαρτησία της. Η ΕΣΣΔ
   από την άλλη βγήκε από τον πόλεμο αυτό με
   βαρύτατες απώλειες στα πεδία της μάχης
   και τραυματισμένη τη διεθνή της φήμη.^[1]
   Ο αντικειμενικός σκοπός της σοβιετικής
   εισβολής, που ήταν η κατάκτηση όλης της
   Φινλανδίας δεν επετεύχθη, κατάφερε όμως
   η Ε.Σ.Σ.Δ να καρπωθεί σημαντικά εδάφη
   γύρω από την λίμνη Λάντογκα, τα οποία
   έπαιξαν τον ρόλο αμυντικής περιμέτρου
   της σοβιετικής πόλης του Λένινγκραντ.

   Πίνακας περιεχομένων

     * 1 Ιστορικό υπόβαθρο

          * 1.1 Η πολιτική κατάσταση στη
            Φινλανδία
          * 1.2 Οι σχέσεις Σοβιετικής
            Ένωσης-Φινλανδίας

     * 2 Διπλωματικές συνομιλίες
     * 3 Πολεμική προπαρασκευή
     * 4 Ο βομβαρδισμός στο χωριό Μαϊνίλα - Η
       αφορμή
     * 5 Έναρξη της σοβιετικής εισβολής
     * 6 Η σοβιετική προέλαση στη Γραμμή
       Μάνερχαϊμ

          * 6.1 Το σοβιετικό σχέδιο επίθεσης
          * 6.2 Η σοβιετική στρατηγική
          * 6.3 Η φινλανδική στρατηγική

     * 7 Αρχικές συγκρούσεις
     * 8 Η φινλανδική άμυνα

          * 8.1 Οι καιρικές συνθήκες
          * 8.2 Οι φινλανδικές τακτικές
          * 8.3 Άμυνα στη Γραμμή Μάνερχαϊμ
          * 8.4 Οι μάχες στη Λάντογκα Καρελίας
          * 8.5 Η διπλή επιχείρηση του
            Σουομουσσάλμι-Ράατε

     * 9 Παραπομπές

[Επεξεργασία] Ιστορικό υπόβαθρο

  [Επεξεργασία] Η πολιτική κατάσταση στη
  Φινλανδία

   Η Φινλανδία αποτελούσε για αιώνες το
   ανατολικό τμήμα της Σουηδικής
   Αυτοκρατορίας, μέχρι το 1809. Τη χρονιά
   εκείνη, η τσαρική Ρωσία επιδιώκοντας να
   προστατέψει την πρωτεύουσά της Αγία
   Πετρούπολη από την επιθετικότητα των
   Σουηδών, κατέκτησε τη Φινλανδία και τη
   μετέτρεψε σε τμήμα της Αυτοκρατορικής
   Ρωσίας, με αυτεξούσιο όμως πολίτευμα.
   Μέχρι και το τέλος του 19ου αιώνα η
   Φινλανδία απολάμβανε ευρείας
   αυτονομίας ώσπου η Ρωσία προσπάθησε να
   την εντάξει στο κεντρικό της σύστημα
   διακυβέρνησης στα πλαίσια του
   προγράμματος δημιουργίας ενός
   ρωσοκεντρικού κράτους, κράτους με
   κυρίαρχο το ρόλο του σλαβικού στοιχείου.

   Το ξέσπασμα του Α΄ Παγκοσμίου Πολέμου, η
   ήττα της Ρωσίας σε αυτόν και η
   ταυτόχρονη έκρηξη της Ρωσικής
   Επανάστασης έδωσαν στη Φινλανδία την
   ευκαιρία για ανεξαρτησία. Στις 6
   Δεκεμβρίου του 1917 η Βουλή της Φινλανδίας
   διακήρυξε την ανεξαρτησία της χώρας. Η
   επαναστατική κυβέρνηση των Μπολσεβίκων,
   αδύναμη ακόμα (περιμένοντας την έναρξη
   εμφυλίου και απασχολημένη με την
   απεμπλοκή της Ρωσίας από τον πόλεμο),
   προέβη τρεις εβδομάδες αργότερα σε
   αναγνώριση της νέας φινλανδικής
   κυβέρνησης. Το Μάιο του 1918 η Φινλανδία
   κέρδισε οριστικά την ανεξαρτησία της
   μετά από έναν μικρό σε διάρκεια εμφύλιο
   πόλεμο και την εκδίωξη των
   μπολσεβικικών στρατιωτικών μονάδων από
   το έδαφός της.

   Το 1920 η βόρεια αυτή χώρα έγινε μέλος της
   Κοινωνίας των Εθνών (πρόδρομος του Ο.Η.Ε).
   Ο στόχος της Φινλανδίας ήταν η συλλογική
   ασφάλεια που θεωρητικά εγγυόταν ο
   διεθνής αυτός οργανισμός, παράλληλα με
   την ενίσχυση των σχέσεών της με τις
   σκανδιναβικές χώρες. Οι κυβερνήσεις της
   Σουηδίας και της Φινλανδίας
   συνεργάστηκαν σε ένα ευρύ φάσμα τομέων
   και ειδικώς σε στρατιωτικό επίπεδο. Στο
   στρατιωτικό επίπεδο συνεργάστηκαν
   κυρίως στον τομέα ανταλλαγής
   πληροφοριών και προμήθειας υλικού και
   λιγότερο στην εκτέλεση κοινών
   στρατιωτικών γυμνασίων, λόγω της
   διάθεσης της Σουηδίας να μη δεσμευτεί
   απέναντι στη φινλανδική εξωτερική
   πολιτική. Η απόρρητη στρατιωτική
   συνεργασία με την Εσθονία την ίδια εποχή
   ήταν άλλη μία σημαντική ενέργεια της
   φινλανδικής εξωτερικής πολιτικής.

   Η δεκαετία του 1920 και τα χρόνια των αρχών
   της δεκαετίας του '30 ήταν μια περίοδος
   πολιτικώς ασταθής για τη Φινλανδία. Το
   1931 το Κομμουνιστικό Κόμμα της χώρας
   κηρύχθηκε παράνομο και το ακροδεξιό
   Κίνημα Λάπουα επιδόθηκε σε πράξεις βίας
   εναντίον των κομμουνιστών, εξέλιξη που
   οδήγησε στην αποτυχημένη εξέγερση του
   1932. Μετά από αυτά τα γεγονότα η επιρροή
   και παρουσία του ακραία εθνικιστικού
   Λαϊκού Πατριωτικού Κινήματος (IKL, στα
   φινλανδικά) μειώθηκε ραγδαία (έχοντας
   μόνο 14 έδρες από τις 200 του φινλανδικού
   κοινοβουλίου).^[1] Στα τέλη της δεκαετίας
   του '30, η προσανατολισμένη σε εξαγωγές
   φινλανδική οικονομία αναπτυσσόταν
   σημαντικά, γεγονός που οδήγησε σε
   επίλυση των προβλημάτων που
   αντιμετώπιζε η χώρα από ακραίες
   πολιτικές θέσεις και πολιτικά κινήματα,
   απότοκα της οικονομικής δυσχέρειας των
   προηγούμενων χρόνων.

   [IMG]
   [IMG]
   Η υπογραφή του ρωσο-φινλανδικού
   Συμφώνου μη επίθεσης στο Ελσίνκι το 1932.
   Στα αριστερά ο Φινλανδός υπουργός
   Εξωτερικών Άαρνο Ίργιε-Κόσκινεν και στα
   δεξιά ο πρέσβης της Σοβιετικής Ένωσης
   Ιβάν Μάισκι

   .

  [Επεξεργασία] Οι σχέσεις Σοβιετικής
  Ένωσης-Φινλανδίας

   Μετά τη σοβιετική ανάμειξη στο
   Φινλανδικό Εμφύλιο του 1918, καμμία
   επίσημη συνθήκη ειρήνης δεν υπεγράφη. Το
   1918 και το 1919, Φινλανδοί εθελοντές
   εξαπέλυσαν δύο ανεπιτυχείς
   στρατιωτικές επιχειρήσεις διείσδυσης
   κατά μήκος των σοβιετικών συνόρων. Το 1920
   Φινλανδοί κομμουνιστές εγκατεστημένοι
   στη Ρωσία επιχείρησαν να δολοφονήσουν
   τον Φινλανδό, πρώην αρχηγό της Λευκής
   Φρουράς της Φινλανδίας (υποστηρικτών
   του τσάρου στον ρωσικό εμφύλιο με τους
   μπολσεβίκους), στρατηγό Εμίλ Μάνερχαϊμ.
   Στις 14 Οκτωβρίου 1920 η Φινλανδία και η
   Σοβιετική Ένωση υπέγραψαν τη Συνθήκη
   του Ταρτού, επιβεβαιώνοντας τον ορισμό
   των σοβιετικο-φινλανδικών συνόρων στα
   παλαιά όρια του αυτόνομου Μεγάλου
   Δουκάτου της Φινλανδίας και της
   Αυτοκρατορικής Ρωσίας.

   Επιπροσθέτως, η Φινλανδία έλαβε το
   Πετσάμο, λιμάνι χωρίς πάγους, κατάλληλο
   για ναυσιπλοΐα και ελλιμενισμό πλοίων
   στον Αρκτικό Ωκεανό. Παρά την υπογραφή
   της συνθήκης όμως, οι σχέσεις των δύο
   χωρών παρέμεναν τεταμένες, με
   αμφίπλευρα καχύποπτη στάση. Η
   φινλανδική κυβέρνηση επέτρεψε σε
   Φινλανδούς εθελοντές να περάσουν τα
   σύνορα για να υποστηρίξουν την εξέγερση
   στην Ανατολική Καρελία το 1921, ενώ οι
   Φινλανδοί κομμουνιστές στη Ρωσία
   συνέχιζαν τις ρεβανσιστικές διαθέσεις
   τους εναντίον της κυβερνώσας αστικής
   τάξης στη χώρα τους, διαθέσεις που
   εκδηλώθηκαν με πράξεις όπως η συνοριακή
   επιδρομή που πραγματοποίησαν στο έδαφος
   της Φινλανδίας, η επονομαζόμενη
   ανταρσία Πορκ, το 1922.

   Το 1932, η Σοβιετική Ένωση υπέγραψε με τη
   Φινλανδία ένα Σύμφωνο μη επίθεσης, το
   οποίο ανανεώθηκε το 1934 για άλλα δέκα
   χρόνια. Παρόλα αυτά οι σχέσεις μεταξύ
   των δύο κρατών παρέμεναν σε άσχημη
   κατάσταση, όντας οι απολύτως
   απαραίτητες. Ενδεικτικό των σχέσεων των
   δύο χωρών είναι ότι ενώ το εξωτερικό
   εμπόριο της Φινλανδίας γνώριζε μεγάλη
   άνθιση, λιγότερο από το 1% αυτού γινόταν
   με τη Σοβιετική Ένωση. Το 1934 η Σοβιετική
   Ένωση έγινε μέλος της Κοινωνίας των
   Εθνών.

   Κατά τη διάρκεια της σταλινικής
   περιόδου, η σοβιετική προπαγάνδα
   χαρακτήριζε τη φινλανδική ηγεσία ως
   φαύλη και αντιδραστική φασιστική κλίκα.
   Ο στρατηγός Εμίλ Μάνερχαϊμ και ο Βέινο
   Τάννερ, ηγέτης του Φινλανδικού
   Σοσιαλιστικού Δημοκρατικού Κόμματος,
   μπήκαν στο στόχαστρο μιας εκστρατείας
   χλευασμού και απαξίωσης από τη
   σοβιετική προπαγάνδα.

   Με τον Ιωσήφ Στάλιν να κερδίζει την
   απόλυτη εξουσία στο κόμμα και το κράτος
   με το Μεγάλο Διωγμό του 1938, η Σοβιετική
   Ένωση αναθεώρησε την εξωτερική της
   πολιτική απέναντι στη Φινλανδία στα
   τέλη του 1930. Άρχισε να επιδιώκει την
   ανακατάληψη των επαρχιών της τσαρικής
   Ρωσίας, οι οποίες είχαν απωλεσθεί μέσα
   στο χάος της Οκτωβριανής Επανάστασης
   και του επακόλουθου Ρωσικού Εμφυλίου
   Πολέμου (1918-1922). Η σοβιετική ηγεσία
   πίστευε ότι η Σοβιετική Ένωση είχε
   εξασφαλισμένα τα ασιατικά εδάφη της και
   επιδίωκε και η πόλη του Λένινγκραντ
   (προπύργιό της στα βορειοδυτικά και την
   Ευρώπη) να απολαμβάνει την ίδια
   ασφάλεια, με την κατάληψη εδαφών
   περιφερειακά της πόλης, δίνοντάς της
   έτσι το στρατηγικό βάθος άμυνας που
   χρειαζόταν.

[Επεξεργασία] Διπλωματικές συνομιλίες

   Map of the Northern Europe where Finland, Sweden, Norway and Denmark are
   tagged as neutral countries. The Soviet Union has military bases in
   Estonia, Latvia and Lithuania.
   [IMG]
   Η Βόρεια Ευρώπη το Νοέμβριο του
   1939.██ Ουδέτερες χώρες██ Γερμανία και
   προσαρτημένες σε αυτή
   χώρες██ Σοβιετική Ένωση και
   προσαρτημένες σε αυτή χώρες██ Χώρες με
   σοβιετικές στρατιωτικές βάσεις

   Τον Απρίλιο του 1938, ένας πράκτορας της
   Νικαβεντέ (NKVD), ο Μπορίς Ρούμπκιν,
   επικοινώνησε, κατόπιν κυβερνητικών
   εντολών, με τον Φινλανδό υπουργό
   Εξωτερικών Ρούντολφ Χόλστι και τον
   Πρωθυπουργό Άιμο Καχάντερ,
   ενημερώνοντάς τους ότι η Σοβιετική
   Ένωση δεν εμπιστευόταν τη ναζιστική
   Γερμανία και ότι ο πόλεμος μεταξύ των
   δύο χωρών θεωρείτο πιθανός. Ο Κόκκινος
   Στρατός δεν θα περίμενε παθητικώς πίσω
   από τα σοβιετικά σύνορα αλλά θα
   προτιμούσε να προελάσει για να εμπλακεί
   με τον εχθρό. Φινλανδοί αντιπρόσωποι
   διαβεβαίωσαν τον Ρούμπκιν ότι η
   Φινλανδία ήταν προσηλωμένη σε μια
   πολιτική ουδετερότητας και κατέστησαν
   σαφές ότι η χώρα θα εναντιωνόταν σε κάθε
   εχθρική εισβολή στο έδαφός της. Ο
   Ρούμπκιν κατόπιν πρότεινε στη Φινλανδία
   να εκχωρήσει ή να εκμισθώσει στη
   Σοβιετική Ένωση κάποια νησιά στον Κόλπο
   της Φινλανδίας κατά μήκος των ακτών
   κοντά στο Λένινγκραντ. Η φινλανδική
   κυβέρνηση απέρριψε αυτή την πρόταση.

   Οι διαπραγματεύσεις συνεχίστηκαν όλο το
   1938 χωρίς αποτελέσματα. Η φινλανδική
   υποδοχή των σοβιετικών προτάσεων ήταν
   αποφασιστικά ψυχρή, καθώς η βίαιη
   κολεκτιβοποίηση και οι διωγμοί του
   σταλινικού καθεστώτος είχαν
   αποκρυσταλλώσει στη φινλανδική κοινή
   γνώμη μια πολύ απαξιωτική εκτίμηση για
   τη μεγάλη χώρα στα ανατολικά τους.
   Πολλοί από την κομμουστική ελίτ είχαν
   εκτελεστεί κατά τη διάρκεια του Μεγάλου
   Διωγμού, σκιάζοντας ακόμα περισσότερο
   την εικόνα της Σοβιετικής Ένωσης στη
   συνείδηση των Φινλανδών. Την ίδια εποχή,
   η Φινλανδία προσπαθούσε να επιτύχει την
   ευόδωση ενός στρατιωτικού σχεδίου
   συμμαχικής δράσης με τη Σουηδία,
   ελπίζοντας σε άμυνα από κοινού για τα
   νησιά Άαλαντ.

   Τον Αύγουστο του 1939 η Σοβιετική Ένωση
   και η Ναζιστική Γερμανία υπέγραψαν το
   Σύμφωνο Ρίμπεντροπ-Μολότοφ (από τα
   ονόματα των Υπουργών Εξωτερικών κάθε
   χώρας). Το Σύμφωνο ήταν φαινομενικά
   απλώς μια συνθήκη μη επίθεσης, περιείχε
   όμως ένα μυστικό πρωτόκολλο στο οποίο οι
   ευρωπαϊκές ανατολικές χώρες χωρίζονταν
   σε σφαίρες επιρροής, τη γερμανική και τη
   σοβιετική σφαίρα. Στο πρωτόκολλο αυτό η
   Φινλανδία εντασσόταν στη σοβιετική
   σφαίρα επιρροής. Την 1η Σεπτεμβρίου του
   1939, Γερμανοί στρατιώτες επιτέθηκαν σε
   συνοριακά πολωνικά φυλάκια,
   σηματοδοτώντας την έναρξη της
   γερμανικής εισβολής στην Πολωνία και
   του Β' Παγκοσμίου Πολέμου. Δυο μέρες
   αργότερα η Μεγάλη Βρετανία και η Γαλλία,
   εγγυήτριες της ασφάλειας των ευρωπαϊκών
   χωρών, κήρυξαν τον πόλεμο στη Γερμανία.
   Σχεδόν αμέσως, η Ε.Σ.Σ.Δ εισέβαλε στην
   ανατολική Πολωνία. Οι βαλτικές χώρες,
   ανεξάρτητες τότε (μετά την Οκτωβριανή
   Επανάσταση του 1917), υποχρεώθηκαν να
   δεχθούν την εγκατάσταση σοβιετικών
   στρατιωτικών βάσεων στα εδάφη τους
   κατόπιν σοβιετικών τελεσιγράφων. Η
   εσθονική κυβέρνηση αποδέχθηκε το
   τελεσίγραφο, υπογράφοντας σχετική
   συνθήκη με την Ε.Σ.Σ.Δ τον Σεπτέμβριο. Η
   Λετονία και η Λιθουανία ακολούθησαν τον
   Οκτώβριο. Η Φινλανδία όμως, πράττοντας
   αντίθετα από τις χώρες της Βαλτικής,
   έθεσε σε εφαρμογή μια γιγάντιας
   κλίμακας κινητοποίηση, καλύπτοντάς την
   από τους Σοβιετικούς υπό το πρόσχημα των
   εκπαιδευτικών στρατιωτικών γυμνασίων.

[Επεξεργασία] Πολεμική προπαρασκευή

   A group of soldiers with snowsuits and skies lies on the snow, guns
   pointing to the right.
   [IMG]
   Φινλανδοί χιονοδρόμοι-καταδρομείς στη
   βόρεια Φινλανδία τον Ιανουάριο του 1940

   Στις 5 Οκτωβρίου του 1939, η Σοβιετική
   Ένωση προσκάλεσε στη Μόσχα αντιπρόσωπο
   της Φινλανδίας για διαπραγματεύσεις. Ο
   άνθρωπος που στάλθηκε στη Μόσχα ως
   εκπρόσωπος της φινλανδικής κυβέρνησης
   ήταν ο Φινλανδός πρέσβης στη Σουηδία,
   Γιούχο Κούστι Παασικίβι. Οι Σοβιετικοί
   κατά τις συνομιλίες απαίτησαν το σύνορο
   μεταξύ Ε.Σ.Σ.Δ και Φινλανδίας στον Ισθμό
   της Καρελίας να μετακινηθεί δυτικότερα
   σε ένα σημείο μόλις 30 χιλιόμετρα
   ανατολικά της πόλης Βιιπούρι και οι
   Φινλανδοί να καταστρέψουν όλες τις
   οχυρώσεις τους στον ίδιο ισθμό.
   Απαίτησαν επιπλέον την κατάληψη των
   νησιών στον Κόλπο της Φινλανδίας καθώς
   και την κατοχή της χερσονήσου
   Καλασταγιανσααρέντο.

   Δεν έμειναν όμως μόνο εκεί. Ζήτησαν την
   εγκατάλειψη από τους Φινλανδούς της
   χερσονήσου Χάνκο για μια περίοδο
   τριάντα ετών και την άδεια να
   εγκαταστήσουν στη χερσόνησο αυτή
   στρατιωτικές βάσεις. Σε αντάλλαγμα, η
   Σοβιετική Ένωση θα εκχωρούσε στη
   Φινλανδία δυο περιφέρειές της με το
   διπλάσιο μέγεθος των ζητούμενων από
   τους Φινλανδούς εδαφών. Η αποδοχή εκ
   μέρους των Φινλανδών της σοβιετικής
   πρότασης θα σήμαινε εγκατάλειψη των,
   πολύ κρίσιμων γεωστρατηγικά, οχυρώσεων
   της Φινλανδικής Καρελίας.

   Η σοβιετική προσφορά δίχασε τη
   φινλανδική κυβέρνηση, τελικώς όμως
   απορρίφθηκε. Στις 31 Οκτωβρίου 1939, στη
   συνεδρίαση του Ανώτατου Σοβιέτ, ο
   Μολότοφ κατέστησε γνωστές δημοσίως τις
   σοβιετικές απαιτήσεις. Οι Φινλανδοί
   έκαναν δύο αντιπροσφορές στις οποίες η
   Φινλανδία θα εκχωρούσε την περιοχή
   Τεριγιόκι στην Ε.Σ.Σ.Δ, περιοχή που η
   κατοχή της θα διπλασίαζε την απόσταση
   ανάμεσα στο Λένινγκραντ και τα
   φινλανδικά σύνορα, προσφορές όμως που
   απείχαν πολύ από τις σοβιετικές
   απαιτήσεις.

   Τις ατελέσφορες διαπραγματεύσεις
   ακολούθησε εντατική κινητοποίηση των
   σοβιετικών στρατευμάτων κοντά στα
   φινλανδικά σύνορα το 1938-39. Οι δυνάμεις
   εισβολής ξεκίνησαν τον Οκτώβριο του '39
   να καταλαμβάνουν τις θέσεις εξόρμησης.
   Τα επιχειρησιακά σχέδια που είχαν
   εκπονηθεί τον Σεπτέμβριο του '39
   προσδιόριζαν την έναρξη της εισβολής
   για το Νοέμβριο της ίδιας χρονιάς.

[Επεξεργασία] Ο βομβαρδισμός στο χωριό
Μαϊνίλα - Η αφορμή

   A group of soldiers with snowsuits stands in a trench, guns pointed to the
   left.
   [IMG]
   Φινλανδοί στρατιώτες στα χαρακώματα της
   Γραμμής Μάνερχαϊμ

   Στις 26 Νοεμβρίου ένα συνοριακό
   επεισόδιο αναφέρθηκε κοντά στο χωριό
   Μαϊνίλα. Ένα σοβιετικό συνοριακό
   φυλάκιο επλήγη με πυρά πυροβολικού από
   αγνώστους, σύμφωνα με σοβιετικές
   αναφορές, προκαλώντας το θάνατο
   τεσσάρων και τον τραυματισμό εννέα
   σοβιετικών συνοριακών φρουρών.
   Σύγχρονες έρευνες από Φινλανδούς και
   Ρώσους ιστορικούς συμπέραναν ότι ο
   βομβαρδισμός έγινε από τη σοβιετική
   πλευρά των συνόρων και από μονάδα της
   Νικαβεντέ με σκοπό να δημιουργήσει
   προβοκάτσια και casus belli (αιτία πολέμου)
   για τους Σοβιετικούς και πρόσχημα
   εγκατάλειψης του Συμφώνου μη επίθεσης
   του 1932.

   Ο Σοβιετικός υπουργός Εξωτερικών
   Βιατσεσλάβ Μολότοφ απέδωσε την επίθεση
   στο φινλανδικό πυροβολικό και απαίτησε
   η Φινλανδία να απολογηθεί για το
   περιστατικό και να μετακινήσει τις
   δυνάμεις της 20 χιλιόμετρα από τη
   συνοριακή γραμμή. Η Φινλανδία αρνήθηκε
   κάθε ευθύνη, απέρριψε τις σοβιετικές
   απαιτήσεις και κάλεσε για τη σύσταση
   ρωσο-φινλανδικής επιτροπής προς εξέταση
   των ακριβών συνθηκών του συμβάντος. Η
   Σοβιετική Ένωση άδραξε την ευκαιρία
   χαρακτηρίζοντας ως εχθρική τη στάση της
   Φινλανδίας και αποκήρυξε στις 28
   Νοεμβρίου το Σύμφωνο μη επίθεσης του 1932.
   Τα επόμενα χρόνια, η σοβιετική
   ιστοριογραφία περιέγραφε το συμβάν ως
   φινλανδική πρόκληση. Μόνο τα χρόνια της
   γκλάσνοστ και της περεστρόικα, στη
   δεκαετία του '80, εγέρθηκαν στη Σοβιετική
   Ένωση ισχυρές αμφιβολίες ως προς τον
   υπαίτιο του συμβάντος. Παρόλα αυτά, το
   θέμα εξακολούθησε να διχάζει τη ρωσική
   ιστοριογραφία ακόμα και μετά την
   κατάρρευση του υπαρκτού σοσιαλισμού.

[Επεξεργασία] Έναρξη της σοβιετικής
εισβολής

   [IMG]
   [IMG]
   Ο στρατηγός Καρλ Γκούσταφ Εμίλ
   Μάνερχαϊμ, ο χαρισματικός ηγέτης των
   Φινλανδών στον επικό αγώνα με τους
   Σοβιετικούς

   Στις 30 Νοεμβρίου, οι Σοβιετικοί
   εισέβαλαν στη Φινλανδία με 21 μεραρχίες,
   συνολικά 450.000 άνδρες, και βομβάρδισαν τη
   φινλανδική πρωτεύουσα, Ελσίνκι.
   Αργότερα, ο Φινλανδός πολιτικός Γιούχο
   Κούστι Παασικίβι σχολίασε ότι οι
   Σοβιετικοί με την εισβολή είχαν
   παραβιάσει τρεις διαφορετικές
   πολιτικές συμφωνίες: τη Συνθήκη του
   Ταρτού του 1920, το Σύμφωνο μη επίθεσης του
   1932 (και την ανανέωσή του του 1934) καθώς και
   τη Χάρτα της Κοινωνίας των Εθνών, την
   οποία η Ε.Σ.Σ.Δ είχε υπογράψει το 1934. Ο
   στρατηγός Μάνερχαϊμ ορίστηκε αρχηγός
   του γενικού επιτελείου των Φινλανδικών
   Δυνάμεων Άμυνας με την έναρξη της
   σοβιετικής επίθεσης. Παράλληλα, η
   φινλανδική κυβέρνηση, στα πλαίσια
   γενικότερης αναδιοργάνωσης, όρισε νέο
   πρωθυπουργό τον Ρίστο Ρύτι και υπουργό
   Εξωτερικών τον Βέινο Τάννερ.

   Την 1η Δεκεμβρίου, οι Σοβιετικοί
   σχημάτισαν μια σκιώδη φινλανδική
   κυβέρνηση-μαριονέτα με σκοπό να
   αναλάβει την διακυβέρνηση της
   Φινλανδίας όταν θα έπεφτε στα χέρια του
   Κόκκινου Στρατού. Το σχήμα αυτό λεγόταν
   Φινλανδική Δημοκρατία και είχε αρχηγό
   τον Όττο Βίλχελμ Κούουσινεν (πολιτικό,
   ιστορικό λογοτεχνίας και ποιητή).
   Ονομαζόταν επίσης Κυβέρνηση του
   Τεριγιόκι από το χωριό Τεριγιόκι, το
   πρώτο μέρος που κατέλαβε ο προελαύνων
   σοβιετικός στρατός. Μετά τη λήξη του
   πολέμου και την αποτυχία κατάληψης της
   Φινλανδίας, το σχήμα αυτό διαλύθηκε.
   Άλλωστε από τις αρχές του πολέμου, η
   πολυπληθής εργατική τάξη της Φινλανδίας
   στήριξε τη νόμιμη κυβέρνηση του Ελσίνκι.
   Η φινλανδική ενότητα απέναντι στη
   σοβιετική εισβολή ονομάστηκε αργότερα
   Το Πνεύμα του Χειμερινού Πολέμου.

[Επεξεργασία] Η σοβιετική προέλαση στη
Γραμμή Μάνερχαϊμ

  [Επεξεργασία] Το σοβιετικό σχέδιο επίθεσης

   Διάγραμμα των σοβιετικών επιθέσεων
   [IMG]
   Οι κύριες επιθέσεις των Σοβιετικών το
   διάστημα 30 Noεμβρίου – 22 Δεκεμβρίου 1939
   (τα παραλληλόγραμμα είναι οι Στρατιές
   και αριστερά τους ο αριθμός τους)

   Στην αρχή του πολέμου, οι Σοβιετικοί
   ανέμεναν ολοκληρωτική νίκη έναντι των
   Φινλανδών μέσα σε λίγες εβδομάδες. Ο
   Κόκκινος Στρατός μόλις είχε ολοκληρώσει
   την κατάληψη της Πολωνίας (1939-1945) με
   λιγότερες των 1.000 αντρών απώλειες. Οι
   προσδοκίες του Στάλιν για ένα γρήγορο
   σοβιετικό θρίαμβο είχαν ενισχυθεί από
   τον πολιτικό Αντρέι Ζντάνοφ και τον
   στρατηγό και μεγάλο ειδικό της
   στρατηγικής Κλιμέντ Βοροσίλοφ, άλλοι
   όμως στρατηγοί είχαν τις αμφιβολίες
   τους. Ο αρχηγός του γενικού επιτελείου
   του Κόκκινου Στρατού, στρατηγός Μπορίς
   Σάποσνικοφ, εκπόνησε ένα σοβαρό σχέδιο,
   με εκτενείς προπαρασκευές επιμελητείας
   και υποστήριξης πυρός, καθώς και
   ορθολογική διάταξη μάχης, αναπτύσσοντας
   τις καλύτερες μονάδες του σοβιετικού
   στρατού.

   Ο στρατιωτικός διοικητής της
   Περιφέρειας του Λένινγκραντ και
   διοικητής των δυνάμεων εισβολής,
   στρατηγός Κιρίλ Μερετσκόφ, ανέφερε στην
   αρχή των εχθροπραξιών: Το έδαφος των
   επερχόμενων επιχειρήσεων χωρίζεται από
   λίμνες, ποτάμια, βάλτους, και είναι
   σχεδόν ολότελα καλυμμένο από δάση...Η
   ορθή χρήση των δυνάμεών μας θα είναι
   δύσκολη υπόθεση. Παρόλα αυτά, οι
   αμφιβολίες αυτές δεν είχαν ανταπόκριση
   στον τρόπο ανάπτυξης των στρατευμάτων. Ο
   Μερετσκόφ ανακοίνωσε δημοσίως ότι η
   Φινλανδική εκστρατεία θα διαρκούσε το
   πολύ δύο εβδομάδες. Οι Σοβιετικοί
   στρατιώτες είχαν επίσης προειδοποιηθεί
   να μην περάσουν κατά λάθος τα σύνορα με
   τη Σουηδία, ανοίγοντας έτσι νέο πολεμικό
   μέτωπο με άλλη χώρα.

   Οι διωγμοί του Στάλιν στα τέλη της
   δεκαετίας του '30 είχαν στην κυριολεξία
   αποδιοργανώσει και εξοντώσει το Σώμα
   των αξιωματικών. Στους διωγμούς αυτούς
   χάθηκαν τρεις από τους πέντε στρατάρχες,
   220 από τους 264 διοικητές μεραρχιών και
   άλλοι ανώτεροι και συνολικά 36.371
   αξιωματικοί όλων των βαθμών. Οι
   αξιωματικοί αυτοί αναπληρώθηκαν με την
   προαγωγή στρατιωτών σε ηγήτορες,
   λιγότερο ικανούς βέβαια αλλά
   περισσότερο πειθήνιους στις άνωθεν
   εντολές.

   Επιπλέον οι στρατιωτικοί διοικητές ήταν
   υπόλογοι σε ένα πολιτικό κομισάριο, ο
   οποίος ήταν προσκολλημένος σε κάθε
   στρατιωτική μονάδα, αποτελώντας τα
   μάτια και αυτιά του καθεστώτος. Κάθε
   απόφαση σε στρατιωτικό επίπεδο, ακόμα
   και σε επίπεδο μικρών ομάδων μάχης,
   έπρεπε να τύχει της πολιτικής έγκρισης
   του κομισάριου, γεγονός που περιέπλεξε
   τα πράγματα στη σοβιετική στρατιωτική
   αλυσσίδα, κάνοντάς τη δυσκίνητη και
   στερώντας της τον αιφνιδιασμό που
   ενέχει μια πρωτοβουλία. Η δυαρχία αυτή
   πολλές φορές επίσης οδήγησε σε
   λανθασμένες ενέργειες εξαιτίας της
   άγνοιας των κομισάριων σε ζητήματα
   στρατιωτικής τακτικής.

  [Επεξεργασία] Η σοβιετική στρατηγική

   Οι Σοβιετικοί στρατηγοί είχαν
   εντυπωσιαστεί από την επιτυχία του
   κεραυνοβόλου πολέμου της Βέρμαχτ (blitzkrieg)
   και τις γενικότερες γερμανικές τακτικές
   μάχης. Παρόλα αυτά, ο κεραυνοβόλος
   πόλεμος ταίριαζε περισσότερο στις
   εδαφικές συνθήκες της Κεντρικής Ευρώπης
   όπου υπήρχαν πλατιές πεδιάδες και
   καλοσχεδιασμένο οδικό δίκτυο
   ασφαλτοστρωμένων δρόμων. Οι στρατοί που
   μάχονταν στην Κεντρική Ευρώπη είχαν τα
   κέντρα εφοδιασμού και επικοινωνιών τους
   επισημασμένα από τον εχθρό ώστε αρκούσε
   να τα βομβαρδίσει για να τα καταστρέψει,
   ενώ αντίθετα τα αντίστοιχα κέντρα του
   Φινλανδικού Στρατού ήταν βαθιά χωμένα
   στην αφιλόξενη φινλανδική ενδοχώρα,
   τέλεια παραλλαγμένα και απρόσιτα.

   [IMG]
   [IMG]
   Σοβιετικοί στρατιώτες στα χαρακώματα
   του ρωσο-φινλανδικού μετώπου

   Δεν υπήρχαν ασφαλτοστρωμένοι δρόμοι,
   και ακόμα και οι χαλικόδρομοι ή οι
   χωματόδρομοι ήταν σπάνιοι. Το
   μεγαλύτερο μέρος του εδάφους
   απαρτιζόταν από αδιαπέραστα δάση και
   βάλτους. Κατά συνέπεια η εφαρμογή του
   κεραυνοβόλου πολέμου στη Φινλανδία ήταν
   μια πολύ δύσκολη επιχείρηση, γεγονός που
   σε συσχέτιση με την αδυναμία του
   Κόκκινου Στρατού να επιτύχει υψηλό
   βαθμό τακτικής συνεργασίας και
   ανάπτυξης πρωτοβουλίας σε τοπικό
   επίπεδο, στοιχεία απαραίτητα για το
   blietzkrieg, επέφερε την αποτυχία εφαρμογής
   τέτοιων καινοτόμων τακτικών στο
   φινλανδικό μέτωπο.

   Οι σοβιετικές δυνάμεις είχαν την εξής
   διάταξη:

     * Η 7η Στρατιά, αποτελούμενη από 9
       Μεραρχίες Πεζικού, 1 Σώμα
       Τεθωρακισμένων και 3 Ανεξάρτητες
       Ταξιαρχίες Τεθωρακισμένων, ήταν
       τοποθετημένη στον Ισθμό της Καρελίας.
       Ο αντικειμενικός της σκοπός ήταν η
       κατάληψη της φινλανδικής πόλης
       Βιιπούρι. Η στρατιά αυτή χωρίστηκε
       αργότερα στις 7η και 13η σοβιετικές
       Στρατιές.
     * Η 8η Στρατιά, αποτελούμενη από 6
       Μεραρχίες Πεζικού και 1 Ταξιαρχία
       Τεθωρακισμένων, βόρεια της λίμνης
       Λάντογκα. Αποστολή της ήταν η
       υπερφαλάγγιση της Γραμμής Μάνερχαϊμ
       και η επίθεση στα νώτα της μέσω
       διενέργειας πλευρικού ελιγμού γύρω
       από τη βόρεια ακτή της λίμνης
       Λάντογκα.
     * Η 9η Στρατιά, αποτελούμενη από 3
       Μεραρχίες Πεζικού, στις οποίες
       προστέθηκε άλλη 1 λίγο αργότερα. Ήταν
       τοποθετημένη στα σύνορα της Κεντρικής
       Φινλανδίας, με αποστολή να προελάσει
       δυτικά, χωρίζοντας ως σφήνα τη
       Φινλανδία στη μέση.
     * Η 14η Στρατιά, αποτελούμενη από 3
       Μεραρχίες Πεζικού, τοποθετημένη στο
       Μούρμανσκ με αποστολή να καταλάβει το
       αρκτικό φινλανδικό λιμάνι του Πετσάμο
       και στη συνέχεια να προελάσει έως την
       πόλη του Ροβανιέμι.

  [Επεξεργασία] Η φινλανδική στρατηγική

   Η στρατηγική των Φινλανδών ήταν
   βασισμένη στη γεωγραφία της χώρας. Τα
   σύνορα με τη Σοβιετική Ένωση
   εκτείνονταν σε μήκος 1.000 χιλιομέτρων και
   ήταν αδιάβατα λόγω του αφιλόξενου
   εδάφους, εκτός από μερικούς μη
   ασφαλτοστρωμένους δρόμους. Σε
   προπολεμικούς σχεδιασμούς του, το
   φινλανδικό Γενικό Επιτελείο, το οποίο
   ήταν εγκατεστημένο στην πόλη Μικκέλι,
   υπολόγιζε σε περίπτωση σοβιετικής
   επίθεσης την ανάπτυξη 7 σοβιετικών
   μεραρχιών στον Ισθμό της Καρελίας και
   όχι περισσότερες από 5 κατά μήκος των
   συνόρων βόρεια της λίμνης Λάντογκα. Σε
   αυτή την περίπτωση, η αναλογία
   επιτιθεμένων προς αμυνομένους θα ήταν 3
   προς 1, αναλογία θετική για αμυνόμενο
   (σύμφωνα με τα στρατιωτικά εγχειρίδια)
   και με τόσο ιδιόμορφο ανάγλυφο εδάφους.
   Στην πραγματικότητα όμως, η αληθινή
   αναλογία όταν εκδηλώθηκε η σοβιετική
   επίθεση ήταν πολύ μεγαλύτερη, με 12
   σοβιετικές μεραρχίες να αναπτύσσονται
   βόρεια της λίμνης Λάντογκα.

   Ένα ακόμα μεγαλύτερο πρόβλημα από την
   έλλειψη στρατιωτών ήταν η έλλειψη
   υλικού. Φορτία αντιαρματικών όπλων και
   εξαρτημάτων αεροσκαφών από το εξωτερικό
   έφταναν σε μικρές ποσότητες, μη επαρκείς
   για τις πολεμικές ανάγκες. Η επάρκεια
   πυρομαχικών ήταν σε σημείο συναγερμού,
   καθώς οι αποθήκες υλικού είχαν φυσίγγια,
   βλήματα πυροβολικού και καύσιμα για
   μόνο 20-60 μέρες, αναλόγως την ένταση των
   μαχών. Η έλλειψη πυρομαχικών σήμαινε για
   τους Φινλανδούς αδυναμία εκδήλωσης
   πολλών αντεπιθέσεων και εκτέλεσης
   προπαρασκευαστικού ισοπεδωτικού πυρός
   από το πυροβολικό. Οι φινλανδικές
   τεθωρακισμένες δυνάμεις, υπό αυτές τις
   συνθήκες, ουσιαστικά δεν ήταν
   επιχειρησιακές.

   Η διάταξη των φινλανδικών δυνάμεων ήταν
   η εξής:

     * Η Στρατιά του Ισθμού (ισθμού Καρελίας),
       η οποία αποτελείτο από 6 Μεραρχίες
       Πεζικού υπό την ηγεσία του στρατηγού
       Ούγκο Έστερμαν.
     * Το 2ο Σώμα Στρατού, τοποθετημένο στο
       δεξιό πλευρό της Στρατιάς του Ισθμού
     * Το 3ο Σώμα Στρατού, τοποθετημένο στο
       αριστερό πλευρό της Στρατιάς του
       Ισθμού
     * Το 4ο Σώμα Στρατού, τοποθετημένο
       βόρεια της λίμνης Λάντογκα.
       Αποτελείτο από 2 Μεραρχίες Πεζικού και
       ήταν υπό την ηγεσία του στρατηγού
       Γιούχο Χαισκάνεν, ο οποίος σύντομα
       αντικαταστάθηκε από τον στρατηγό
       Βόλντεμαρ Χέγκλουντ
     * Η Ομάδα της Βόρειας Φινλανδίας, η
       οποία ήταν ένα μείγμα πολιτοφυλάκων,
       συνοριακών φρουρών και εφεδρικών
       μονάδων υπό την ηγεσία του στρατηγού
       Βίλγιο Τουόμπο.

[Επεξεργασία] Αρχικές συγκρούσεις

   Διάγραμμα του Ισθμού της Καρελίας με τη
   διάταξη των αντιμαχόμενων δυνάμεων
   [IMG]
   Η πολεμική κατάσταση το Δεκέμβριο του '39.
   Σοβιετικές μονάδες έχουν φτάσει στην
   κύρια γραμμή άμυνας των Φινλανδών, τη
   Γραμμή Μάνερχαϊμ, στον Ισθμό της
   Καρελίας.██ Γραμμή
   Μάνερχαϊμ██ Φινλανδική Μεραρχία (XX) ή
   Σώμα Στρατού (XXX)██ Σοβιετική Μεραρχία
   (XX), Σώμα Στρατού (XXX) ή Στρατιά (XXXX) -XX- Όρια
   διάταξης φινλανδικής Μεραρχίας
   -XXX- Όρια διάταξης φινλανδικού Σώματος
   Στρατού

   Η κύρια φινλανδική γραμμή άμυνας, γνωστή
   ως Γραμμή Μάνερχαϊμ, απλωνόταν στον
   Ισθμό της Καρελίας, περίπου 30 έως 75
   χιλιόμετρα από τα παλιά
   σοβιετο-φινλανδικά σύνορα. Οι
   στρατιώτες του Κόκκινου Στρατού στον
   Ισθμό αριθμούσαν 250.000 άντρες έναντι 130.000
   Φινλανδών. Η φινλανδική στρατιωτική
   διοίκηση ανέπτυξε μια δύναμη κάλυψης
   21.000 αντρών στην περιοχή μπροστά από τη
   Γραμμής Μάνερχαϊμ, για να καθυστερεί και
   να παρενοχλεί τον Κόκκινο Στρατό μέχρι
   να φτάσει σε αυτή.

   Στη μάχη, η μεγαλύτερη εστία αναστάτωσης
   για τους Φινλανδούς ήταν η εμφάνιση των
   σοβιετικών τανκς. Οι Φινλανδοί είχαν
   λίγα αντιαρματικά όπλα και ανεπαρκή
   εκπαίδευση στις σύγχρονες
   αντιαρματικές τακτικές. Παρόλα αυτά, η
   τακτική των σοβιετικών αρμάτων δεν ήταν
   παρά μια μετωπική έφοδος και σύντομα θα
   ανακαλύπτονταν οι αδυναμίες αυτής της
   τακτικής. Οι Φινλανδοί έμαθαν ότι εκ του
   σύνεγγυς τα τεθωρακισμένα μπορούσαν να
   αντιμετωπιστούν με ποικίλους τρόπους,
   όπως η εισαγωγή εμποδίων στις
   ερπύστριές τους με αποτέλεσμα συχνά την
   ακινητοποίησή τους. Σύντομα, οι
   Φινλανδοί ανέπτυξαν ένα πολύ καλό όπλο,
   το κοκταίηλ Μολότοφ, τη γνωστή βόμβα.
   Αμέσως άρχισε η μαζική παραγωγή τους από
   τη φινλανδική βιομηχανία Άλκο, μαζί με
   σπίρτα για την ανάφλεξή τους. Τα
   αποτελέσματα δεν άργησαν να φανούν, με
   ογδόντα σοβιετικά τανκς να
   καταστρέφονται στις μάχες των συνόρων.

   Μέχρι τις 6 Δεκεμβρίου, όλες οι
   φινλανδικές δυνάμεις κάλυψης είχαν
   αποσυρθεί πίσω από τη Γραμμή Μάνερχαϊμ.
   Ο Κόκκινος Στρατός ξεκίνησε την πρώτη
   του μεγάλη επίθεση εναντίον της Γραμμής
   στο Ταϊπάλε-την περιοχή ανάμεσα στην
   όχθη της λίμνης Λάντογκα, τον ποταμό
   Ταϊπάλε και το κανάλι Σουβάντο. Κατά
   μήκος του τομέα του καναλιού Σουβάντο,
   οι Φινλανδοί είχαν ένα μικρό
   πλεονέκτημα καθώς ήταν ελαφρώς λοφώδης
   εκεί η περιοχή με στεγνό χώμα για να
   σκάψουν χαρακώματα. Το φινλανδικό
   πυροβολικό είχε αναγνωρίσει την περιοχή
   και είχε ήδη έτοιμα σχέδια πυρός, για να
   αντιμετωπίσει τη σοβιετική επίθεση.

   Η μάχη του Ταϊπάλε ξεκίνησε με
   σαραντάωρο φραγμό πυρός του σοβιετικού
   πυροβολικού. Μετά το μπαράζ αυτό
   βομβαρδισμού, το σοβιετικό πεζικό
   επιτέθηκε σε ανοιχτό έδαφος αλλά
   αποκρούστηκε με βαρύτατες απώλειες. Από
   τις 6-12 Δεκεμβρίου οι Σοβιετικοί
   συνέχισαν την εμπλοκή, χρησιμοποιώντας
   μόνο μία μεραρχία. Στη συνέχεια
   ενίσχυσαν τις δυνάμεις του πυροβολικού
   τους στο μέτωπο του Ταϊπάλε και επιπλέον
   έφεραν τανκς και τη 10η Μεραρχία
   Τυφεκιοφόρων.

   Στις 14 Δεκεμβρίου, οι ενισχυμένοι
   Σοβιετικοί εξαπέλυσαν μια νέα επίθεση
   αλλά για ακόμα μια φορά αποκρούστηκαν.
   Μια τρίτη σοβιετική μεραρχία ενεπλάκη
   στη μάχη αλλά η απόδοσή της ήταν φτωχή
   και γρήγορα πανικοβλήθηκε από τα πυρά
   του φινλανδικού πυροβολικού. Οι
   επιθέσεις συνεχίστηκαν χωρίς
   αντίκρυσμα, με τρομερές απώλειες για τον
   Κόκκινο Στρατό. Μια συγκεκριμένη
   σοβιετική επίθεση κράτησε λιγότερο από
   μία ώρα και άφησε στην παγωμένη
   φινλανδική γη 1.000 Σοβιετικούς
   στρατιώτες νεκρούς και 27 άρματα
   κατεστραμμένα.

   Βόρεια της λίμνης Λάντογκα, στο μέτωπο
   Λάντογκα της Καρελίας, οι αμυνόμενες
   φινλανδικές μονάδες βάσιζαν την
   αντίστασή τους στο έδαφος. Η περιοχή
   Λάντογκα στην Καρελία ήταν μια περιοχή
   με μεγάλες δασώδεις εκτάσεις, άγρια και
   αδιάβατη, χωρίς οδικά δίκτυα για τον
   σύγχρονο Κόκκινο Στρατό. Η σοβιετική
   όμως 8η Στρατιά είχε επεκτείνει το
   υπάρχον σιδηροδρομικό δίκτυο με μια νέα
   γραμμή μέχρι τα σύνορα, γεγονός που
   διπλασίαζε την ποσότητα προμηθειών που
   λάμβαναν στο μέτωπο οι σοβιετικές
   δυνάμεις. Στις 12 Δεκεμβρίου, η
   προελαύνουσα 139η μεραρχία Τυφεκιοφόρων,
   υποστηριζόμενη από την 56η Μεραρχία
   Τυφεκιοφόρων, υπέστη δεινή ήττα από μια
   πολύ μικρότερη φινλανδική δύναμη υπό
   τον Πάαβο Τάλβελα στο Τολβαγιέρβι, νίκη
   που ήταν η πρώτη φινλανδική νίκη του
   πολέμου.

   Στην κεντρική και βόρεια Φινλανδία, οι
   δρόμοι ήταν λίγοι και το έδαφος πολύ
   αφιλόξενο. Οι Φινλανδοί δεν περίμεναν
   μεγάλης κλίμακας σοβιετική επίθεση σε
   αυτές τις παγωμένες, ανεμοδαρμένες
   εσχατιές, αλλά οι Σοβιετικοί έστειλαν
   εκεί 8 μεραρχίες, ενισχυμένες με
   πυροβολικό και άρματα. Η σοβιετική 155η
   Μεραρχία Τυφεκιοφόρων επιτέθηκε στη
   Λιέκσα και βορειότερα η 44η Μεραρχία
   Τυφεκιοφόρων στο Κούμο. Η 163η Μεραρχία
   Τυφεκιοφόρων αναπτύχθηκε στο
   Σουομουσσάλμι με την αποστολή να κόψει
   τη Φινλανδία στα δύο προελαύνοντας στην
   Οδό Ράατε. Στη φινλανδική Λαπωνία, οι
   σοβιετικές 88η και 122η Μεραρχίες
   Τυφεκιοφόρων επιτέθηκαν στη Σάλλα. Το
   αρκτικό λιμάνι του Πετσάμο δέχθηκε την
   επίθεση της 104ης Μηχανοκίνητης
   Μεραρχίας Τυφεκιοφόρων από την ξηρά και
   τη θάλασσα, με αποβατική ενέργεια,
   υποστηριζόμενη από πυρά του σοβιετικού
   ναυτικού που ναυλοχούσε εκεί κοντά.

[Επεξεργασία] Η φινλανδική άμυνα

  [Επεξεργασία] Οι καιρικές συνθήκες

   [IMG]
   [IMG]
   Αφιλόξενη περιοχή της Φινλανδίας στον
   αρκτικό κύκλο, την περίοδο του
   καλοκαιριού

   Ο χειμώνας του 1939-40 ήταν εξαιρετικώς
   δριμύς. Σε μια τοποθεσία του Ισθμού της
   Καρελίας η θερμοκρασία έφτασε τους -43°C
   στις 16 Ιανουαρίου 1940, κάνοντας ρεκόρ
   χαμηλής θερμοκρασίας. Στην αρχή του
   πολέμου μόνο οι Φινλανδοί που ήδη
   υπηρετούσαν είχαν στολές και όπλα. Οι
   υπόλοιποι που κλήθηκαν για τον πόλεμο
   έπρεπε να αντεπεξέλθουν με δικό τους
   ρουχισμό, ο οποίος για τους
   περισσότερους δεν ήταν παρά ο κανονικός
   χειμερινός ιματισμός τους, με κάποια
   διακριτικά που προστέθηκαν.

   Οι Φινλανδοί ήταν πολύ ικανοί στο να
   διασχίζουν τη χώρα με τα σκι. Το ψύχος, το
   χιόνι, τα δάση και η μεγάλη διάρκεια της
   νύχτας, ήταν παράγοντες που μπορούσαν να
   εκμεταλλευτούν προς όφελός τους.
   Ντύνονταν με στρώσεις λευκού χειμερινού
   ιματισμού και οι χιονοδρόμοι φορούσαν
   επίσης ένα λευκό σκούφο. Το καμουφλάζ
   αυτό έκανε τους χιονοδρόμους σχεδόν
   αόρατους πάνω στο πάλλευκο τοπίο καθώς
   εκτελούσαν τις καταδρομικές τους
   επιχειρήσεις ενάντια στους Σοβιετικούς.
   Στην αρχή του πολέμου, τα σοβιετικά
   άρματα ήταν βαμμένα σε λαδί χρώμα και οι
   άντρες φορούσαν χακί στολές. Μόνο στα
   τέλη Γενάρη του '40 οι Σοβιετικοί άρχισαν
   να βάφουν τον εξοπλισμό τους σε λευκό
   χρώμα και να χορηγούν λευκές στολές
   παραλλαγής στους στρατιώτες.

   Πολλοί Σοβιετικοί στρατιώτες είχαν από
   την αρχή του πολέμου χειμερινές στολές,
   όχι όμως σε λευκό χρώμα παραλλαγής. Στη
   μάχη του Σουομουσσάλμι πολλοί
   Σοβιετικοί πέθαναν από κρυοπαγήματα. Τα
   σοβιετικά στρατεύματα δεν είχαν
   ικανότητες στο σκι, με αποτέλεσμα οι
   στρατιώτες να είναι περιορισμένοι να
   κινούνται μόνο μέσω δρόμων (που ήταν
   ελάχιστοι) και να κινούνται σε μακριές
   σειρές (σε ήδη ανοιχτούς δρόμους). Η
   έλλειψη κατάλληλων χειμερινών σκηνών
   ήταν άλλο ένα σημαντικό πρόβλημα,
   αναγκάζοντας τους άντρες να κοιμούνται
   σε διαμορφωμένα καταφύγια. Κάποιες
   στρατιωτικές μονάδες έχασαν από
   κρυοπαγήματα το 10% της συνολικής τους
   δύναμης πριν ακόμα περάσουν τα σύνορα
   της Φινλανδίας. Το μόνο πλεονέκτημα που
   καρπώθηκαν οι Σοβιετικοί ήταν η
   ευκολότερη κίνηση των αρμάτων στο
   παγωμένο έδαφος, από την ακινητοποίηση
   σε βάλτους και τη λάσπη που θα δοκίμαζαν
   αν είχαν επιτεθεί κάποια άλλη εποχή του
   χρόνου.

  [Επεξεργασία] Οι φινλανδικές τακτικές

   [IMG]
   [IMG]
   Κατεστραμμένο σοβιετικό άρμα μάχης Τ-26

   Στις μάχες που έλαβαν χώρα βορείως της
   Λάντογκα Καρελίας μέχρι και το αρκτικό
   λιμάνι του Πετσάμο, οι Φινλανδοί
   χρησιμοποίησαν τακτικές ανορθοδόξου
   πολέμου. Ο Κόκκινος Στρατός υπερείχε σε
   αριθμούς προσωπικού και υλικού, οι
   Φινλανδοί όμως χρησιμοποίησαν τους
   παράγοντες της ταχύτητας, της
   στοχευμένης τακτικής και οικονομίας
   δυνάμεων. Ειδικώς στο μέτωπο της
   Λάντογκα-Καρελίας και κατά τη μάχη στην
   Οδό Ράατε, απομόνωσαν μικρά τμήματα
   μεγαλύτερων σχηματισμών των Σοβιετικών.
   Τους κατέτμησαν έτσι σε μικρότερα
   κομμάτια, επιτιθέμενοι με ισχυρές
   τοπικές συγκεντρώσεις και από όλες τις
   μεριές.

   Σύντομα, στις παγωμένες εκτάσεις του
   Βορρά, αντιμέτωποι με ένα λαό κυνηγών,
   δεινών σκοπευτών, με αντοχή στο ψύχος
   και απαράμιλλων με τα σκι, οι Σοβιετικοί
   βρέθηκαν να δίνουν πραγματικό αγώνα
   επιβίωσης. Για πολλούς Σοβιετικούς
   στρατιώτες, το να μείνουν ζωντανοί
   αποτελούσε δοκιμασία το ίδιο σκληρή με
   τη μάχη αυτή καθαυτή. Οι Σοβιετικοί
   λιμοκτονούσαν και ξεπάγιαζαν και οι
   υγειονομικές συνθήκες ήταν πολύ φτωχές.

   Ο ιστορικός Ουίλιαμ Τρόττερ περιγράφει
   πολύ παραστατικά τις συνθήκες αυτές: Οι
   Σοβιετικοί στρατιώτες δεν είχαν καμία
   επιλογή. Αν αρνιόνταν να πολεμήσουν, θα
   εκτελούντο. Αν προσπαθούσαν να
   διαφύγουν μέσα από τα δάση, θα πάγωναν
   μέχρι θανάτου. Όσο για την παράδοση στον
   εχθρό, η σοβιετική προπαγάνδα τούς είχε
   προειδοποιήσει ότι οι Φινλανδοί
   βασάνιζαν τους αιχμαλώτους μέχρι
   θανάτου.

  [Επεξεργασία] Άμυνα στη Γραμμή Μάνερχαϊμ

   A snowy hill with stone barriers and barbed wire in front, and a distant
   bunker in behind.
   [IMG]
   Αντιαρματικά εμπόδια (βράχοι) και
   συρματοπλέγματα, τμήμα της οχύρωσης στη
   Γραμμή Μάνερχαϊμ. Στο βάθος διακρίνεται
   φινλανδικό καταφύγιο-πολυβολείο από
   ενισχυμένο σκυρόδεμα

   Το έδαφος στον ισθμό της Καρελίας δεν
   επέτρεπε τις τακτικές ανορθοδόξου
   πολέμου, με τους Φινλανδούς να
   αναγκάζονται να χρησιμοποιήσουν πιο
   συμβατικές μεθόδους στο μέτωπο αυτό:
   συγκεκριμένα, κατασκεύασαν μια
   οχυρωμένη γραμμή άμυνας, τη Γραμμή
   Μάνερχαϊμ, με τα πλευρά της
   προστατευμένα από μεγάλες υδάτινες
   μάζες. Η σοβιετική προπαγάνδα
   ισχυρίστηκε ότι ήταν εφάμιλλη ή και
   καλύτερη από τη Γραμμή Μαζινό. Οι
   Φινλανδοί ιστορικοί από την άλλη
   μειώνουν την αξία της, επιμένοντας ότι
   αποτελείτο από συμβατικά κυρίως
   χαρακώματα και απλές σειρές
   συρματοπλεγμάτων και αντιαρματικών
   εμποδίων.

   Οι Φινλανδοί είχαν κατασκευάσει 221
   ισχυρά σημεία στήριξης κατά μήκος του
   Ισθμού της Καρελίας, κυρίως στις αρχές
   της δεκαετίας του 1920. Πολλά επεκτάθηκαν
   στα τέλη της δεκατίας του '30. Παρόλες
   όμως αυτές τις αμυντικές προετοιμασίες,
   ακόμα και ο πιο οχυρωμένος τομέας της
   Γραμμής Μάνερχαϊμ δεν είχε παρά μόλις
   ένα πολυβολείο υποστήριξης πυρός (με
   ενισχυμένο σκυρόδεμα) ανά χιλιόμετρο
   της Γραμμής. Σε μια συνολική εκτίμηση, η
   γραμμή αυτή άμυνας ήταν πιο αδύναμη από
   άλλες αμυντικές Γραμμές στην κεντρική
   Ευρώπη. Όπως αρέσκονται να λένε οι
   Φινλανδοί, η πραγματική δύναμη της
   γραμμής ήταν οι πεισματάρηδες
   υπερασπιστές της.

   Στην ανατολική πλευρά του ισθμού, ο
   Κόκκινος Στρατός επιχείρησε να
   διασπάσει τη Γραμμή Μάνερχαϊμ με τη μάχη
   του Ταϊπάλε. Στη δυτική πλευρά, οι
   σοβιετικές δυνάμεις αντιμετώπισαν τη
   φινλανδική αμυντική γραμμή στη Σούμα,
   κοντά στην πόλη Βιιπούρι, στις 16
   Δεκεμβρίου. Οι Φινλανδοί είχαν φτιάξει 41
   καταφύγια-πολυβολεία από ενισχυμένο
   σκυρόδεμα στην περιοχή της Σούμα,
   δημιουργώντας στο σημείο εκείνο τον πιο
   ισχυρό αμυντικό τομέα της Γραμμής
   Μάνερχαϊμ. Παρόλα αυτά, λόγω κάποιου
   λάθους στο σχεδιασμό, ο παρακείμενος
   βάλτος του Μουνασούο είχε ένα
   χιλιόμετρο-κενό που δεν είχε καλυφθεί
   στη Γραμμή.

   Στη διάρκεια της πρώτης μάχης της Σούμα,
   αριθμός σοβιετικών αρμάτων διέσπασε τη
   λεπτή στο σημείο εκείνο αμυντική γραμμή
   στις 19 Δεκεμβρίου, όμως οι Σοβιετικοί
   δεν κατόρθωσαν να εκμεταλλευτούν τη
   διάρρηξη της γραμμής λόγω έλλειψης
   συντονισμού μεταξύ των μονάδων τους. Οι
   Φινλανδοί παρέμειναν στα χαρακώματά
   τους, επιτρέποντας στα σοβιετικά τανκς
   να κινούνται ελεύθερα στα μετόπισθέν
   τους, καθώς υπήρχε έλλειψη
   αντιαρματικών όπλων στο φινλανδικό
   στρατό. Παρόλα αυτά, οι Φινλανδοί
   κατάφεραν να αποκρούσουν την κύρια
   σοβιετική επίθεση. Τα σοβιετικά άρματα,
   απομονωμένα στα φινλανδικά μετόπισθεν,
   επιτέθηκαν στα σημεία στήριξης της
   άμυνας των Φινλανδών μέχρι που
   καταστράφηκαν όλα, 20 τον αριθμό. Μέχρι
   τις 22 Δεκεμβρίου, η μάχη είχε λήξει με
   νίκη των Φινλανδών.

   Η σοβιετική προέλαση σταμάτησε στη
   Γραμμή Μάνερχαϊμ. Οι Σοβιετικοί
   στρατιώτες, οι οποίοι είχαν χαμηλό ηθικό
   και υπέφεραν από έλλειψη εφοδίων,
   αρνήθηκαν τελικώς να συμμετέχουν σε
   περισσότερες μετωπικές επιθέσεις
   αυτοκτονίας. Οι Φινλανδοί, υπό την
   ηγεσία του στρατηγού Χάραλντ Έκιστ,
   αποφάσισαν να εξαπολύσουν αντεπίθεση
   περικυκλώνοντας 3 σοβιετικές μεραρχίες
   σε ένα θύλακα κοντά στο Βιιπούρι στις 23
   Δεκεμβρίου. Το σχέδιο του Έκιστ ήταν
   ριψοκίνδυνο, αλλά απέτυχε. Οι Φινλανδοί
   έχασαν 1.300 άντρες και οι Σοβιετικοί ίδιο
   αριθμό αντρών όπως εκτιμήθηκε αργότερα.

  [Επεξεργασία] Οι μάχες στη Λάντογκα
  Καρελίας

   [IMG]
   [IMG]
   Ο θρυλικός Φινλανδός ελεύθερος
   σκοπευτής Σίμο Χέιχε κατά τη διάρκεια
   του Χειμερινού Πολέμου, γνωστός με το
   προσωνύμιο Λευκός Θάνατος.

   Η δύναμη του Κόκκινου Στρατού βόρεια της
   λίμνης Λάντογκα (στην περιοχή Λάντογκα
   Καρελίας) αιφνιδίασε το φινλανδικό
   γενικό επιτελείο. Δύο φινλανδικές
   μεραρχίες αναπτύχθηκαν εκεί: η 12η
   Μεραρχία υπό την ηγεσία του στρατηγού
   Λάουρι Τιάινεν και η 13η Μεραρχία υπό τον
   στρατηγό Χάννου Χαννουκσέλα. Υπήρχε
   επίσης εφεδρική δύναμη υποστήριξης 3
   ταξιαρχιών, ανεβάζοντας το συνολικό
   αριθμό της φινλανδικής δύναμης σε 30.000
   άντρες.

   Οι Σοβιετικοί ανέπτυξαν μια μεραρχία
   για σχεδόν κάθε οδό που οδηγούσε στα
   φινλανδικά σύνορα στα δυτικά. Η 8η
   Στρατιά βρισκόταν υπό τις διαταγές του
   στρατηγού Ιβάν Χαμπάροφ, ο οποίος
   αντικαταστάθηκε στις 13 Δεκεμβρίου από
   τον στρατηγό Γκριγκόρι Στερν. Η αποστολή
   των Σοβιετικών ήταν να καταστρέψουν τα
   φινλανδικά στρατεύματα στην περιοχή της
   Λάντογκα Καρελίας και να προελάσουν
   στην περιοχή ανάμεσα στη Σορταβάλα και
   το Γιενσούου εντός δέκα ημερών. Οι
   Σοβιετικοί είχαν πλεονέκτημα 3 προς 1 σε
   δύναμη αντρών και 5 προς 1 σε πυροβολικό
   και αεροπορία.

   Οι φινλανδικές δυνάμεις πανικοβλήθηκαν
   στη θέα τού κατά πολύ υπέρτερου
   σοβιετικού στρατού και αρχικώς
   υποχώρησαν. Ο διοικητής του 4ου
   φινλανδικού Σώματος Στρατού
   αντικαταστάθηκε από τον στρατηγό
   Βόλντεμαρ Χέγκλουντ στις 4 Δεκεμβρίου.
   Στις 7 Δεκεμβρίου, στο μέσο του μετώπου
   της Λαντόγκα Καρελίας, οι φινλανδικές
   δυνάμεις υποχώρησαν κοντά στο μικρό
   ποτάμι του Κολλάα. Το υδάτινο στοιχείο
   δεν πρόσφερε ασφάλεια από μόνο του, αλλά
   λόγω των βράχων κατά μήκος του, ύψους
   μέχρι και 10 μέτρων.

   Η μάχη του Κολλάα κράτησε μέχρι το τέλος
   του πολέμου. Η φράση το Κολλάα κρατάει,
   έγινε θρυλική μεταξύ των Φινλανδών.
   Ακόμη περισσότερο συνεισέφερε στο θρύλο
   του Κολλάα, η δράση του θρυλικού
   ελεύθερου σκοπευτή Σίμο Χέιχε, γνωστού
   ως Λευκού Θανάτου στις τάξεις των
   Σοβιετικών, ο οποίος πολέμησε στο μέτωπο
   του Κολλάα.

   Στα βόρεια της περιοχής Λάντογκα
   Καρελίας, οι Φινλανδοί υποχώρησαν από το
   Εγκλεγιέρβι στο Τολβαγιέρβι στις 5
   Δεκεμβρίου και απέκρουσαν μια σοβιετική
   επίθεση στη μάχη του Τολβαγιέρβι στις 11
   Δεκεμβρίου.

   Στα νότια, δύο σοβιετικές μεραρχίες
   ενώθηκαν στο δρόμο κατά μήκος της
   βόρειας όχθης της λίμνης Λάντογκα. Όπως
   άλλοτε στον πόλεμο αυτό, οι μεραρχίες
   αυτές παγιδεύτηκαν καθώς οι πιο
   ευκίνητες φινλανδικές μονάδες
   αντεπιτέθηκαν από τα βόρεια
   πλαγιοκοπώντας τις γραμμές των
   Σοβιετικών. Στις 19 Δεκεμβρίου, οι
   Φινλανδοί έπαυσαν προσωρινά τις
   επιθέσεις τους, καθώς οι στρατιώτες ήταν
   εξουθενωμένοι. Έπρεπε να φτάσουμε στην
   περίοδο 6 με 19 Ιανουαρίου του 1940 για να
   επιτεθούν ξανά οι Φινλανδοί,
   αποκόπτοντας τις σοβιετικές μεραρχίες
   σε μικρότερα κομμάτια, εγκλωβίζοντάς
   τες σε διάφορους θύλακες.

   Αντίθετα με τις φινλανδικές προσδοκίες,
   οι περικυκλωμένες σοβιετικές μεραρχίες
   δεν επιχείρησαν να διαρρήξουν τον κλοιό
   για να διαφύγουν στα ανατολικά, αλλά
   αντιθέτως οχυρώθηκαν στις θέσεις τους.
   Ανέμεναν σύντομα να φτάσουν αεροπορικώς
   ενισχύσεις σε άντρες και σε εφόδια.
   Καθώς οι Φινλανδοί είχαν έλλειψη βαρέος
   πυροβολικού και αντρών, δεν επιτίθονταν
   συχνά στους θύλακες στους οποίους είχαν
   αποκλείσει τους Σοβιετικούς,
   προτιμώντας να εξουδετερώνουν απλώς τις
   πιο σημαντικές απειλές και σοβιετικές
   κινήσεις. Συχνά, η τακτική να
   εγκλωβίζουν τους Σοβιετικούς σε θύλακες
   δεν οφειλόταν σε κάποιο προσχεδιασμένο
   δόγμα αλλά αποτελούσε φινλανδική
   προσαρμογή στη συμπεριφορά μάχης του
   Κόκκινου Στρατού όταν βρισκόταν υπό
   εχθρικό πυρ.

   Παρά το κρύο και την πείνα, τα σοβιετικά
   στρατεύματα δεν παραδίνονταν εύκολα,
   αλλά αντιθέτως πολεμούσαν γενναία,
   συχνά οχυρώνοντας τα τεθωρακισμένα τους
   σε στατικές θέσεις ώστε να
   χρησιμοποιηθούν ως πολυβολεία και
   φτιάχνοντας ξύλινα αμπριά.
   Εξειδικευμένοι Φινλανδοί στρατιώτες
   καλούνταν να επιτεθούν στους θύλακες.
   Στις επιθέσεις αυτές ξεχώρισε με τις
   ικανότητες και το θάρρος του ο
   ταγματάρχης Μάττι Άαρνιο, που έγινε
   θρύλος στις τάξεις του φινλανδικού
   στρατού.

   Στη βόρεια Καρελία, οι σοβιετικές
   δυνάμεις υπερκεράστηκαν στο Ιλομάντσι
   και στη Λιέκσα. Οι Φινλανδοί
   χρησιμοποίησαν αποτελεσματικές
   τακτικές ανορθοδόξου πολέμου,
   εκμεταλλευόμενοι την υπεροχή τους στη
   χιονοδρομία και τον λευκό ιματισμό τους,
   εκτελώντας πλήθος ενεδρών και
   αιφνιδιαστικών επιδρομών. Στα τέλη
   Δεκεμβρίου του 1939, οι Σοβιετικοί
   αποφάσισαν να υποχωρήσουν από το μέτωπο
   της Λάντογκα Καρελίας και να μεταφέρουν
   εφόδια σε πιο κρίσιμα μέτωπα.

  [Επεξεργασία] Η διπλή επιχείρηση του
  Σουομουσσάλμι-Ράατε

   [IMG]
   [IMG]
   Σοβιετικός εξοπλισμός και πτώματα
   Σοβιετικών στρατιωτών μετά την
   καταστροφική μάχη της Οδού Ράατε τον
   Ιανουάριο του 1940

   Η επιχείρηση Σουομουσσάλμι-Ράατε ήταν
   μια διπλή επιχείρηση, η οποία αργότερα
   θα χρησιμοποιείτο ως παράδειγμα από
   στρατιωτικούς μελετητές ως κλασική
   περίπτωση τού τι μπορούσαν να κάνουν
   στρατεύματα υπό ικανή ηγεσία και οι
   νεωτερικές, εμπνευσμένες τακτικές
   εναντίον ενός κατά πολύ υπέρτερου
   εχθρού.

   Το Σουομουσσάλμι ήταν μια μικρή
   επαρχιακή πόλη 4.000 κατοίκων. Η περιοχή
   είχε μεγάλες λίμνες, πολλά και άγρια
   δάση και ελάχιστους δρόμους. Η
   φινλανδική στρατιωτική γενική διοίκηση
   πίστευε ότι ο Κόκκινος Στρατός δεν θα
   επιτίθετο εκεί, οι Σοβιετικοί όμως
   ανέπτυξαν δύο μεραρχίες στην περιοχή με
   εντολή να διασχίσουν την άγρια αυτή
   περιοχή, καταλαμβάνοντας την πόλη
   Όουλου, αποκόπτοντας έτσι στα δύο τη
   Φινλανδία. Υπήρχαν δύο δρόμοι που
   οδηγούσαν από το Σουομουσσάλμι στα
   σύνορα: ο βόρειος δρόμος ή Οδός
   Γιουντουσράντα και ο νότιος ή Οδός
   Ράατε.

   Η μάχη της Οδού Ράατε, η οποία συνέβη
   κατά τη διάρκεια της πολύμηνης μάχης του
   Σουομουσσάλμι, κατέληξε σε μία από τις
   μεγαλύτερες καταστροφές του Χειμερινού
   Πολέμου. Η σοβιετική 44η Μεραρχία
   Τυφεκιοφόρων και τμήματα της 163ης
   Μεραρχίας Τυφεκιοφόρων, συνολικά 14.000
   άντρες, καταστράφηκαν ολοσχερώς σε
   φινλανδική ενέδρα καθώς διέσχιζαν την
   Οδό Ράατε, οδό μέσα στο πυκνό δάσος.

   Μια μικρή φινλανδική μονάδα σταμάτησε
   τη σοβιετική προέλαση ενώ ο Φινλανδός
   συνταγματάρχης Χγιάλμαρ Σιϊλασβούο και
   η 9η Μεραρχία του απέκοψαν την οδό
   υποχώρησης, κατέτμησαν τον εχθρό σε
   μικρότερα τμήματα και προχώρησαν
   κατόπιν στην καταστροφή των
   υπολειμμάτων που υποχωρούσαν. Οι
   Σοβιετικοί υπέφεραν 7.000-9.000 απώλειες, ενώ
   οι φινλανδικές μονάδες έχασαν μόλις 400
   άντρες. Επιπροσθέτως, στην κατοχή των
   φινλανδικών στρατευμάτων πέρασε
   μεγάλος αριθμός τεθωρακισμένων,
   πυροβόλων, αντιαρματικών όπλων,
   εκατοντάδες φορτηγών, σχεδόν 2.000 ίπποι,
   χιλιάδες τυφέκια, ιατρικοφαρμακευτικά
   εφόδια και μεγάλες ποσότητες
   πυρομαχικών, άκρως αναγκαίων στο
   φινλανδικό στρατό.

[Επεξεργασία] Παραπομπές

    1. ↑ ^1,0 ^1,1 ^1,2 Edwards (2006)

   Ανακτήθηκε από
   "http://el.wikipedia.org/wiki/%CE%A1%CF%89%CF%83%CE%BF%CF%86%CE%B9%CE%BD%CE%BB%CE%B1%CE%BD%CE%B4%CE%B9%CE%BA%CF%8C%CF%82_%CF%80%CF%8C%CE%BB%CE%B5%CE%BC%CE%BF%CF%82_%CF%84%CE%BF%CF%85_1939"
   Κατηγορίες: Ιστορία της Ρωσίας | Ιστορία
   της Φινλανδίας | Πόλεμοι
   Κρυμμένες κατηγορίες: Άρθρα που
   χρειάζονται παραπομπές από 10/2010 | Άρθρα
   που χρειάζονται παραπομπές

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Afrikaans
     * العربية
     * Aragonés
     * Azərbaycanca
     * Български
     * Català
     * Česky
     * Dansk
     * Deutsch
     * English
     * Eesti
     * Español
     * Esperanto
     * Euskara
     * Français
     * Frysk
     * Gaeilge
     * 한국어
     * Hrvatski
     * Bahasa Indonesia
     * Íslenska
     * Italiano
     * עברית
     * ქართული
     * Latina
     * Latviešu
     * Lietuvių
     * Magyar
     * Македонски
     * Nederlands
     * 日本語
     * ‪Norsk (bokmål)‬
     * ‪Norsk (nynorsk)‬
     * Polski
     * Português
     * Română
     * Русский
     * Simple English
     * Slovenčina
     * Slovenščina
     * Српски / Srpski
     * Suomi
     * Svenska
     * ไทย
     * Türkçe
     * Українська
     * Tiếng Việt
     * Žemaitėška
     * 中文

     * Τελευταία τροποποίηση 07:41, 25 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
