   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                 Hawker Hunter

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

                                  Hawker Hunter
                                  Hawker Hunter
                                  Hawker Hunter
                                  Περιγραφή^[1]
     Αποστολή           Μαχητικό αεροσκάφος
     Πλήρωμα            1
     Κατασκευαστής      Hawker Siddeley
                                    Διαστάσεις
     Μήκος              14.00 m
     Εκπέτασμα          10.26 m
     Ύψος               4.01 m
     Επιφάνεια πτέρυγας 32.42 m²
                                      Βάρος
     Άδειο              6.405 kg
     Μέγιστο απογείωσης 11.158 kg
                                   Πηγή ισχύος
     Κινητήρες          1× Rolls-Royce Avon 207
                                    Επιδόσεις
     Μέγιστη ταχύτητα   Mach 0.94
                        (1.150 km/h, 715 mph)
     Αυτονομία          3.060 km
     Μέγιστο ύψος       15.240 m
                                  Οπλικό φορτίο
     Πυροβόλα           4× πυροβόλα ADEN των 30 mm
                        Μέχρι 3400 kg οπλικού φορτίου σε 4 σημεία ανάρτησης
     Πύραυλοι           AIM-9 Sidewinder
                        AGM-65 Maverick
     Ρουκέτες           Ρουκέτες SNEB των 68 mm σε δεκαοκταπλούς φορείς Matra
                        Ρουκέτες SURA

   [IMG]
   [IMG]
   Διθέσια έκδοση εκπαίδευσης του Hawker Hunter
   [IMG]
   [IMG]
   Σε αυτό το F.Mk6 μπορούμε να διακρίνουμε τη τριγωνική αεροεισαγωγή και το
   εξόγκωμα "Sabrinas" στο κάτω μέρος της ατράκτου.IWM Duxford,Αγγλία.

   Το Hawker Hunter ήταν ένα Βρετανικό στροβιλοκινητήριο μαχητικό αεροσκάφος.
   Ήταν το βασικό αναχαιτιστικό της RAF τη δεκαετία του '50 ενώ αποκτήθηκε
   και από άλλες 21 χώρες. Συνολικά κατασκευάστηκαν 1.972 Hunter άπο την
   Hawker Siddeley και από τις γραμμές παραγωγής-συναρμολόγησης του Βελγίου
   και της Ολλανδίας.

   Πίνακας περιεχομένων

     • 1 Σχεδίαση και ανάπτυξη
     • 2 Περιγραφή
     • 3 Σε υπηρεσία με τη RAF
     • 4 Άλλοι Χρήστες

          • 4.1 Ελβετία και Σιγκαπούρη
          • 4.2 Σουηδία

     • 5 Επιχειρησιακή δράση

          • 5.1 Μέση Ανατολή
          • 5.2 Άντεν
          • 5.3 Η εξέγερση του Μπρουνέι και η σύρραξη του Βόρνεο
          • 5.4 Χιλή
          • 5.5 Πόλεμοι Ινδίας και Πακιστάν

               • 5.5.1 1965
               • 5.5.2 1971

     • 6 Χρήστες
     • 7 Σημειώσεις
     • 8 Συγκρίσιμα Αεροσκάφη
     • 9 Εξωτερικοί σύνδεσμοι

[Επεξεργασία] Σχεδίαση και ανάπτυξη

   Οι ρίζες του Hunter φτάνουν πίσω στο Hawker Sea Hawk, ένα μαχητικό
   αεροπλάνο με ευθεία πτέρυγα σχεδιασμένο να επιχειρεί από αεροπλανοφόρα.
   Αναζητώντας μία σχεδίαση με καλύτερες επιδόσεις που να εκπληρώνει την
   προδιαγραφή Ε.38/46 του Υπουργείου Αεροπορίας ο αρχισχεδιαστης της Hawker
   Aircraft's Sidney Camm σχεδίασε το Hawker P.1052. Το P.1052 ουσιαστικά
   ήταν ένα Sea Hawk με οπισθοκλινή πτέρυγα 35 μοιρών. Η πρώτη του πτήση
   έγινε το 1948 και είχε καλές επιδόσεις, οι οποίες όμως δεν αιτιολογούσαν
   την εξέλιξη του σε αεροπλάνο παραγωγής. Η Hawker με δικιά της πρωτοβουλία
   προχώρησε στη μετατροπή του δεύτερου πρωτοτύπου Ρ.1052 σε Hawker P.1081 με
   οπισθοκλινές ουραίο πτέρωμα και τροποποιημένη άτρακτο. Η πρώτη πτήση έγινε
   στις 19 Ιουνίου 1950 και για τον τύπο αυτό έδειξε ενδιαφέρον η Αυστραλιανή
   Πολεμική Αεροπορία, αλλά η ακύρωση του κινητήρα Tay και η συντριβή του
   πρωτοτύπου το 1951 εξαφάνισε κάθε ενδιαφέρον και η εξέλιξη σταμάτησε.

   Παράλληλα, το 1946, εκδόθηκε από το Υπουργείο Αεροπορίας η προδιαγραφή
   F.43/46 για ένα στροβιλοκινητήριο αναχαιτιστικό ημέρας. Ο Sidney Camm
   τροποποίησε το σχέδιο του Ρ.1052 έτσι ώστε αυτό να έχει για κινητήρα τον
   επερχόμενο Rolls-Royce Avon. Ο Avon ήταν στροβιλοκινητήρας αξονικής ροής
   με αποτέλεσμα να έχει μικρότερη διάμετρο και μεγαλύτερη ώση από τον
   ομόσταυλο Nene που χρησιμοποιούσε το Sea Hawk. Τον Μάρτιο του 1948
   εκδόθηκε από το Υπουργείο Αεροπορίας η προδιαγραφή F.3/48 για να καλύψει
   την εξέλιξη του σχεδίου αυτού. Πολύ γρήγορα το πρότυπο απέκτησε το γνώριμο
   σχήμα του Hunter, καθώς οι αεροεισαγωγές μετακινήθηκαν από το ρύγχος στη
   ρίζα της πτέρυγας και οι οριζόντιες επιφάνειες του ουραίου πτερώματος,
   αρχικά σχήματος Τ, απέκτησαν τώρα οπισθόκλιση και μετακινήθηκαν στο μέσο
   του κάθετου σταθερού.

   Το πρότυπο πήρε την ονομασία Ρ.1067 και πέταξε για πρώτη φορά στις 20
   Ιουλίου 1951 με πιλότο τον Neville Duke. Ο κινητήρας του πρώτου αεροπλάνου
   ήταν ο Avon 103 (6.500 lbf) ενώ το δεύτερο πρωτότυπο, που πέταξε στις 5
   Μαΐου 1952, διέθετε συστήματα πλοήγησης παραγωγής και κινητήρα τον
   ισχυρότερο Avon 107 (7.550 lbf). Το τρίτο πρωτότυπο πέταξε στις 30
   Νοεμβρίου 1952 και διέθετε τον εναλλακτικό κινητήρα Armstrong Siddeley
   Sapphire 101 (8.000 lbf).

   Η RAF παρήγγειλε το Hunter το Μάρτιο του 1950, ένα χρόνο πριν πετάξουν τα
   πρωτότυπα. Το πρώτο αεροπλάνο παραγωγής πέταξε στις 16 Μαρτίου 1953 και
   διέθετε κινητήρα Avon 113 (7.600 lbf). Τα πρώτα 20 Hunter F.Mk 1 ήταν στην
   ουσία αεροσκάφη προ-παραγωγής και χρησιμοποιήθηκαν στο πρόγραμμα δοκιμών.

[Επεξεργασία] Περιγραφή

   Το Hunter ήταν ένα συμβατικό ολομεταλλικό μονόπλανο. Το εκτινασσόμενο
   κάθισμα ήταν το Martin Baker 2H ή 3H ενώ η διθέσια εκπαιδευτική έκδοση
   είχε το Mk.4H. Η άτρακτος ήταν τύπου μονοκόκ και το πίσω μέρος της
   μπορούσε να αφαιρεθεί για τη συντήρηση του κινητήρα. Οι δύο τριγωνικές
   εισαγωγές αέρα βρίσκονταν στις ρίζες της πτέρυγας ενώ η έξοδος του
   κινητήρα είχε ένα απλό ακροφύσιο στο πίσω μέρος της ατράκτου. Η πτέρυγα
   ήταν τοποθετημένη στη μέση της ατράκτου με 35 μοίρες οπισθόκλιση στο
   χείλος προσβολής ενώ είχε ελαφρά αρνητική δίεδρη γωνία. Το οριζόντιο
   ουραίο πτέρωμα και το κάθετο σταθερό είχαν και αυτά οπισθόκλιση. Οι
   επιφάνειες ελέγχου όπως και το τρίκυκλο σύστημα προσγείωσης ήταν
   συμβατικής σχεδίασης ενώ το αερόφρενο ήταν τοποθετημένο στο πίσω κοιλιακό
   χώρο της ατράκτου. Ένα αξιοσημείωτο χαρακτηριστικό της μονοθέσιας έκδοσης
   ήταν το ενιαίο τμήμα πυροβόλων (τέσσερα ADEN των 30mm) και πυρομαχικών. Το
   τμήμα μπορούσε να αφαιρεθεί, αφήνοντας τις κάννες των πυροβόλων στην
   άτρακτο, για γρήγορο επανεξοπλισμό και συντήρηση. Η διθέσια έκδοση έφερε
   ένα πυροβόλο ADEN, ενώ μερικές εκδόσεις εξαγωγής έφεραν δύο πυροβόλα ADEN
   με αφαιρούμενα δοχεία πυρομαχικών. Το Hunter είχε ένα μικρό ραντάρ
   αποστασιομέτρησης στο ρύγχος. Κατοπινές εκδόσεις εξοπλίστηκαν με
   ατρακτίδια ρουκετών Matra SNEB των 68mm.

[Επεξεργασία] Σε υπηρεσία με τη RAF

   Τον Ιούλιο του '54 το Hunter εισήλθε σε υπηρεσία με τη RAF και γρήγορα
   έγινε εμφανής η μικρή αυτονομία του νέου μαχητικού. Επιπλέον η κακή
   σχεδίαση των εισαγωγών αέρα δημιουργούσε ανωμαλία στη ροή του προς το
   κινητήρα με αποτέλεσμα την απώλεια στήριξης του συμπιεστή. Τα προβλήματα
   του κινητήρα ενισχύονταν από την απορρόφηση αερίων κατά τη πυροδότηση των
   πυροβόλων, με αποτέλεσμα σβήσιμο του κινητήρα (flameout). Η μείωση της
   παροχής καυσίμου προς το κινητήρα, όταν έβαλαν τα πυροβόλα, ήταν μια μη
   ικανοποιητική λύση γιατί περιόριζε τη χρήση των όπλων σε μικρό ύψος και
   ταχύτητα. Πρόβλημα δημιουργούσαν και οι συνδετήρες των βλημάτων, κατά την
   απόρριψη τους, γιατί χτυπούσαν και έκαναν ζημιά στο κάτω μέρος της
   ατράκτου. Το αρχικό αερόφρενο δημιουργούσε προβλήματα αστάθειας γύρω από
   τον εγκάρσιο άξονα και αντικαταστάθηκε με ένα απλό κοιλιακό αερόφρενο, το
   οποίο όμως δεν μπορούσε να χρησιμοποιηθεί κατά την προσγείωση. Τέλος
   απότομη κάθοδος δημιουργούσε πάγο στη καλύπτρα και τη θόλωνε.

   Με μέγιστη διάρκεια πτήσης περίπου μία ώρα το νέο μαχητικό της Βρετανίας
   είχε μεγάλο πρόβλημα αυτονομίας. Στα θετικά του τύπου συμπεριλαμβάνεται η
   δυνατότητα, ακόμα και των πρώτων F.Mk 1, υπερηχητικής πτήσης σε κάθοδο από
   μεγάλο ύψος και με πλήρη ισχύ.

   Το πρωτότυπο της έκδοσης F.Mk 3 προήλθε από τη μετατροπή του πρώτου
   πρωτοτύπου Hunter, στο οποίο τοποθετήθηκε ο κινητήρας με μετακαυστήρα Avon
   RA.7R και ώση 9.600lbf, ενώ έγιναν αεροδυναμικές βελτιώσεις με πιο
   χαρακτηριστική το κωνικό ρύγχος. Η έκδοση F.Mk 3 ακυρώθηκε αλλά το
   πρωτότυπο αεροσκάφος ήταν αυτό που στις 7 Σεπτεμβρίου 1953 κατέκτησε το
   παγκόσμιο ρεκόρ ταχύτητας με 722,2 mph (1.163,2 Km/h).

   Το πρόβλημα της μικρής εμβέλειας αντιμετωπίστηκε με τη τοποθέτηση νέας
   πτέρυγας σε ένα Hunter F.Mk 1 παραγωγής. Η νέα πτέρυγα διέθετε επιπλέον
   δεξαμενές καυσίμου στο χείλος προσβολής που αύξαναν τη ποσότητα του
   εσωτερικά μεταφερόμενου καυσίμου από 337 σε 414 gal και πτερυγικούς φορείς
   για τη μεταφορά δύο εξωτερικών δεξαμενών των 100 gal. Οι παραπάνω
   βελτιώσεις εφαρμόστηκαν στην έκδοση F.Mk 4, η οποία πέταξε για πρώτη φορά
   στις 20 Οκτωβρίου 1954 και εισήλθε σε υπηρεσία το Μάρτιο του 1955. Ένα
   ευδιάκριτο χαρακτηριστικό της έκδοσης F.Mk 4 ήταν τα δύο κοιλιακά
   εξογκώματα στο μπροστινό μέρος της ατράκτου στα οποία συλλέγονταν οι
   σύνδεσμοι των βλημάτων κατά τη βολή. Τα πληρώματα τους έδωσαν το όνομα
   “Sabrinas” παραλληλίζοντας τα με τα πλούσια προσόντα μιας σταρ της εποχής.
   Η έκδοση F.Mk 5 ήταν ένα F.Mk 4 με κινητήρα Sapphire. Παρόλο που ο
   Sapphire δεν υπέφερε από προβλήματα σβησίματος (flameout) και είχε
   μικρότερη κατανάλωση καυσίμου από τον Avon, η RAF επέλεξε να επιμείνει με
   τον δεύτερο για λόγους ομοιογένειας αφού το βομβαρδιστικό Canberra τον
   χρησιμοποιούσε.

   Η Rolls-Royce για να επιλύσει τα προβλήματα του Avon, τοποθέτησε ένα νέο
   αυτόματο σύστημα καυσίμου και προχώρησε στην επανασχεδίαση του συμπιεστή.
   Ο βελτιωμένος Avon 203 παρήγαγε 10,000 lbf ώση και τοποθετήθηκε στο Hawker
   P.1099, όπου εξελίχθηκε στην έκδοση F.Mk 6. Μία σημαντική αλλαγή στην
   έκδοση F.Mk 6 ήταν η τοποθέτηση καινούργιας πτέρυγας με μεγαλύτερη
   επιφάνεια και ένα χαρακτηριστικό «δόντι» στο χείλος προσβολής που είχε
   σκοπό να μετριάσει το πρόβλημα της απώλειας στήριξης στα εξωτερικά μέρη
   της πτέρυγας (Pitch-up), ακόμα η ύπαρξη τεσσάρων πτερυγικών φορέων για τη
   μεταφορά εξωτερικών δεξαμενών καυσίμου έδωσαν στο αεροσκάφος μια
   ικανοποιητική εμβέλεια.

   Η RAF απέσυρε τα Hunter F.Mk 6 από το ρόλο τους ως μαχητικά το 1963, οπότε
   αντικαταστάθηκαν από τα English Electric Lightning. Οι επιθετικές εκδόσεις
   υπηρέτησαν έως το 1970 ενώ ορισμένα αεροπλάνα παρέμειναν σε υπηρεσία ως
   τις αρχές της δεκαετίας του ΄90 για εκπαιδευτικούς και δευτερεύοντες
   ρόλους.

[Επεξεργασία] Άλλοι Χρήστες

  [Επεξεργασία] Ελβετία και Σιγκαπούρη

   Ίσως οι πιο ενθουσιώδης χρήστες του Hunter να ήταν η Ελβετία με τη
   Σιγκαπούρη αφού το χρησιμοποίησαν από το 1958 έως το 1994, βελτιώνοντας
   και κρατώντας το σε υπηρεσία στη θέση νεότερων αεροσκαφών. Το ακροβατικό
   σμήνος της πολεμικής αεροπορίας της Ελβετίας, Patrouille Suisse,
   χρησιμοποίησε τα Hunter F.Mk 58 στις αεροπορικές επιδείξεις ενώ ένας
   μεγάλος αριθμός των Hunter που βρίσκονται σε ιδιωτικές συλλογές ανήκαν
   παλιότερα στην Ελβετική Πολεμική Αεροπορία.

  [Επεξεργασία] Σουηδία

   Στις αρχές της δεκαετίας του `50 η Πολεμική Αεροπορία της Σουηδίας είχε
   ανάγκη για ένα αναχαιτιστικό που θα έφτανε σε μεγαλύτερο ύψος από το
   υπάρχον Saab J 29.Ένα συμβόλαιο για 120 Hunter υπεγράφη το 1954 με το
   πρώτο αεροπλάνο να παραδίδεται τον Αύγουστο του 1955.Τα αεροσκάφη
   χαρακτηρίστηκαν J 34 από τη Σουηδική Πολεμική Αεροπορία και εντάχθηκαν
   στις πτέρυγες F 8 και F 18 που είχαν ως αποστολή την άμυνα της Στοκχόλμης.
   Ο οπλισμός των J 34 αποτελείτο από 4 πυροβόλα των 30 mm και δύο
   Sidewinders.Το ακροβατικό σμήνος της Σουηδικής Πολεμικής Αεροπορίας Acro
   Hunters χρησιμοποίησε πέντε J 34 στα τέλη της δεκαετίας του `50. Τη
   δεκαετία του `60 τα J 34 αντικαταστάθηκαν από τα υπερηχητικά J 35 Draken
   και τοποθετήθηκαν σε λιγότερο εξέχουσες πτέρυγες. Τα τελευταία Hunter
   αποσύρθηκαν το 1969.

   Για να βελτιώσουν τις επιδόσεις των J 34 οι Σουηδοί τοποθέτησαν σε ένα
   αεροσκάφος έναν εγχώριας σχεδίασης μετακαυστήρα. Το σχέδιο είχε επιτυχία
   αλλά το κόστος εφαρμογής ήταν απαγορευτικό και έτσι εγκαταλείφθηκε.

[Επεξεργασία] Επιχειρησιακή δράση

  [Επεξεργασία] Μέση Ανατολή

   Κατά τη διάρκεια της κρίσης στη διώρυγα του Σουέζ, Hunter από τις
   αεροπορικές μοίρες Νο. 1 και Νο. 34, με βάση το Ακρωτήρι της Κύπρου,
   πέταξαν σε αποστολή συνοδείας βομβαρδιστικών English Electric Canberra μία
   μέρα πριν τοποθετηθούν σε ρόλο αεράμυνας, λόγω της μικρής αυτονομίας τους.

   Το 1967, κατά τη διάρκεια του αραβοϊσραηλινού πολέμου των Έξι Ημερών,
   Ιρακινά Hunter επιχειρούσαν από βάσεις της Ιορδανίας της Συρίας και της
   Αιγύπτου. Ιορδανοί πιλότοι πολέμησαν με Ιρακινά Hunter, αφού τα
   περισσότερα Ιορδανικά Hunter είχαν καταστραφεί στο έδαφος από τη πρώτη
   μέρα του πολέμου.

  [Επεξεργασία] Άντεν

   Το Μάιο του 1964 στο Άντεν της Νοτίου Υεμένης, Hunter FGA9 και FR10 των
   Νο. 43 και Νο. 8 αεροπορικών μοιρών της RAF,χρησιμοποιήθηκαν με
   αποτελεσματικότητα εναντίων ανταρτών που αποπειράθηκαν να ανατρέψουν την
   Ομοσπονδία της Νοτίου Αραβίας (Νότια Υεμένη). Ο οπλισμός των αεροπλάνων
   ήταν ρουκέτες των 3 ιντσών και τα πυροβόλα των 30 mm ενώ και οι δύο μοίρες
   συνέχισαν να χρησιμοποιούν τα Hunter έως την αποχώρηση των δυνάμεων του
   Ηνωμένου Βασιλείου το 1967

  [Επεξεργασία] Η εξέγερση του Μπρουνέι και η σύρραξη του Βόρνεο

   Το 1962, κατά τη διάρκεια της εξέγερσης του Μπρουνέι η RAF ανέπτυξε στη
   περιοχή αεροσκάφη Hunter για να παρέχει αεροπορική υποστήριξη στις
   Βρετανικές δυνάμεις εδάφους. Στη σύρραξη του Βόρνεο που ακολούθησε η RAF
   χρησιμοποίησε τα Hunter μαζί με άλλα αεροπλάνα που ανέπτυξε στο Βόρνεο και
   τη Μαλαισία.

  [Επεξεργασία] Χιλή

   Τα Hunter έπαιξαν σημαντικό ρόλο στο πραξικόπημα που ανέτρεψε το
   σοσιαλιστή πρόεδρο της Χιλής, Σαλβαδόρ Αλιέντε την 11η Σεπτεμβρίου
   1973.Hunter της Πολεμικής Αεροπορίας της Χιλής βομβάρδισαν το προεδρικό
   μέγαρο, το σπίτι του Σαλβαδόρ Αλιέντε στο Σαντιάγκο και ραδιοφωνικούς
   σταθμούς, που ήταν πιστοί στη κυβέρνηση.

  [Επεξεργασία] Πόλεμοι Ινδίας και Πακιστάν

    [Επεξεργασία] 1965

   Σαν επιθετικά αεροσκάφη τα Hunter αποδείχθηκαν πολύτιμα για την Ινδική
   Πολεμική Αεροπορία, καθώς κατέστρεψαν πολλά Πακιστανικά άρματα μάχης. Στον
   εναέριο πόλεμο όμως οι απώλειες ήταν μεγάλες αφού τα Ινδικά Hunter
   επιχειρούσαν βαρυφορτωμένα σε μεγάλες αποστάσεις επιπλέον η Ινδική
   Πολεμική Αεροπορία εκείνη τη περίοδο δεν διέθετε κατευθυνόμενα βλήματα
   αέρος-αέρος σε σύγκριση με τα Πακιστανικά F-86 Sabre που έφεραν. Οι
   περισσότεροι Ινδοί πιλότοι ήταν νέοι και χωρίς την εμπειρία που διέθεταν
   οι πιλότοι της Πακιστανικής Πολεμικής Αεροπορίας.

    [Επεξεργασία] 1971

   Τα Hunter στο πόλεμο του 1971 επέδειξαν ξανά τις ικανότητες τους ως
   επιθετικά αεροσκάφη εναντίον οχημάτων αλλά και κατά στρατηγικών στόχων που
   βρίσκονταν στο Πακιστάν και στο Ανατολικό Πακιστάν (σημερινό Μπαγκλαντές).
   Ακόμα με την υποστήριξη και άλλων αεροσκαφών τα Hunter κατέστρεψαν την
   ανατολική πτέρυγα της Πακιστανικής Πολεμικής Αεροπορίας συμβάλλοντας
   αποφασιστικά στην απόκτηση αεροπορικής υπεροχής σε αυτόν το πόλεμο.

[Επεξεργασία] Χρήστες

   [IMG]
   [IMG]
   Χώρες χρήστες του Hawker Hunter

      • Flag of the United Arab         • Ομάν Ομάν
        Emirates.svg Ενωμένα Αραβικά    • Flag of Peru.svg Περού
        Εμιράτα                         • Κατάρ Κατάρ
      • Flag of Belgium                 • Ζάμπια Ζάμπια
        (civil).svg Βέλγιο              • Σαουδική Αραβία Σαουδική Αραβία
      • Χιλή Χιλή                       • Σιγκαπούρη Σιγκαπούρη
      • Flag of Denmark.svg Δανία       • Σομαλία Σομαλία
      • Flag of Iraq.svg 1963           • Σουηδία Σουηδία
      • Ινδία Ινδία                     • Civil Ensign of
      • Ιορδανία Ιορδανία                 Switzerland.svg Ελβετία
      • Κένυα Κένυα                     • Flag of the United Kingdom (3-2
      • Κουβέιτ Κουβέιτ                   aspect ratio).svg Ηνωμένο Βασίλειο
      • Λίβανος Λίβανος                 • Ζιμπάμπουε Ζιμπάμπουε
      • Flag of the
        Netherlands.svg Ολλανδία

[Επεξεργασία] Σημειώσεις

    1. ↑ Green, William and Swanborough, Gordon. The Great Book of Fighters.
       St. Paul, Minnesota: MBI Publishing, 2001. ISBN 0-7603-1194-3.

[Επεξεργασία] Συγκρίσιμα Αεροσκάφη

   Commons logo
   Τα Κοινά έχουν πολυμέσα σχετικά με το θέμα
   Hawker Hunter

     • Dassault Super Mystère
     • F-100 Super Sabre
     • MiG-17

[Επεξεργασία] Εξωτερικοί σύνδεσμοι

     • Η επίσημη ιστοσελίδα των WV322 και XF995
     • Σελίδα για το Hawker Hunter
     • Σελίδα αφιερωμένη στο Hawker Hunter
     • Το Hawker Hunter στο hunterteam.com
     • Το Hawker Hunter στο warbirdalley.com
     • Φωτογραφίες του Hawker Hunter στο airliners.net
     • Το Hawker Hunter στο militaryfactory.com

                      Στο άρθρο αυτό έχει ενσωματωθεί κείμενο από το άρθρο
   Wikipedia-logo.png Hawker Hunter της Αγγλόγλωσσης Βικιπαίδειας, η οποία
                      διανέμεται υπό την GNU FDL και την CC-BY-SA 3.0.
                      (ιστορικό/συντάκτες).

   Ανακτήθηκε από "http://el.wikipedia.org/wiki/Hawker_Hunter"
   Κατηγορίες: Στρατιωτικά αεροσκάφη | Μαχητικά αεροσκάφη | Αναχαιτιστικά
   αεροσκάφη

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Česky
     • Dansk
     • Deutsch
     • English
     • Español
     • Suomi
     • Français
     • Frysk
     • Galego
     • עברית
     • Hrvatski
     • Magyar
     • Italiano
     • 日本語
     • Bahasa Melayu
     • Nederlands
     • ‪Norsk (bokmål)‬
     • Polski
     • Русский
     • Српски / Srpski
     • Svenska

     • Τελευταία τροποποίηση 20:27, 17 Οκτωβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
