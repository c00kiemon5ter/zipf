   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                            Republic F-84 Thunderjet

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

                                F-84 Thunderjet
                                F-84G Thunderjet
                                F-84G Thunderjet
                             Περιγραφή^[1]
   Αποστολή           Μαχητικό Αεροσκάφος
                              Δίωξης - Βομβαρδισμού
   Πλήρωμα             1
   Κατασκευαστής Republic Aviation
                              Διαστάσεις
   Μήκος                 11,60 m
   Εκπέτασμα         11,10 m
   Ύψος                   3,84 m
   Επιφάνεια         24 m²
   πτέρυγας
                                   Βάρος
   Άδειο                 5.200 kg
   Μέγιστο             10.585 kg
   απογείωσης
                             Πηγή ισχύος
   Κινητήρες         1× Allison J35-A-29 turbojet
                               Επιδόσεις
   Μέγιστη             1000 km/h
   ταχύτητα           (622 mph, 540 knots)
   Αυτονομία         1.600 km
   Μέγιστο ύψος    12.350 m
                           Οπλικό φορτίο
   Πυροβόλα           6 πυροβόλα Browning M3 των .50 in
                              (12.7 mm)
                              Μέχρι 4.450lb (2.020 kg) ρουκετών
   Οπλικό φορτίο  και βομβών,
                              συμπεριλαμβανομένης της
                              πυρηνικής βόμβας Mark 7

   [IMG]
   [IMG]
   Αεροσκάφος F-84G
   [IMG]
   [IMG]
   Αεροσκάφος F-84 της Πορτογαλλικής
   πολεμικής αεροπορίας

   Το Republic F-84 Thunderjet είναι Αμερικανικής
   κατασκευής μαχητικό αεροσκάφος δίωξης
   – βομβαρδισμού. Προερχόμενο από μία
   πρόταση της Αμερικανικής πολεμικής
   αεροπορίας για ένα μαχητικό αεροσκάφος
   ημέρας, το F-84 πέταξε πρώτη φορά το 1946.
   Παρά την είσοδό του σε υπηρεσία το 1947, το
   αεροσκάφος υπέφερε από πολλά δομικά
   προβλήματα και προβλήματα του κινητήρα
   και το 1948 η Αμερικανική αεροπορία το
   ανακήρυξε ανίκανο να εκτελέσει κάποια
   πτυχή της αποστολής του, απειλώντας με
   ακύρωση του προγράμματος. Το αεροσκάφος
   δεν θεωρήθηκε πλήρως επιχειρησιακό
   μέχρι το 1951 με την παρουσίαση της
   έκδοσης F-84G. Το 1954 εισήχθησαν σε υπηρεσία
   το οπισθοκλινούς πτέρυγας F-84F Thunderstreak
   και το φωτοαναγνωριστικό RF-84F Thunderflash, τα
   οποία προέρχονται από το ίσιας πτέρυγας
   Thunderjet.

   Το Thunderjet έγινε το κύριο επιθετικό
   αεροσκάφος της Αμερικανικής Αεροπορίας
   κατά τη διάρκεια του πολέμου της Κορέας,
   πετώντας 86.408 αποστολές και
   καταστρέφοντας το 60% των στόχων που
   καταστράφηκαν στο έδαφος κατά τη
   διάρκεια του πολέμου, ενώ κατέρριψαν 8
   σοβιετικής κατασκευής μαχητικά MIG.
   Περισσότερα από τα μισά από τα 7524 F-84 που
   κατασκευάστηκαν υπηρέτησαν σε
   αεροπορίες χωρών μελών του ΝΑΤΟ, ενώ
   ήταν το πρώτο αεροσκάφος που
   χρησιμοποιήθηκε από το ακροβατικό
   σμήνος της Αμερικανικής αεροπορίας
   Thunderbirds. Η Αμερικανική Στρατηγική
   Αεροπορική Διοίκηση χρησιμοποίησε το F-84
   Thunderjet από το 1948 έως το 1957.

   Το F-84 ήταν το πρώτο μαχητικό αεροσκάφος
   παραγωγής που χρησιμοποίησε εναέριο
   ανεφοδιασμό καυσίμου καθώς και το πρώτο
   μαχητικό ικανό να μεταφέρει ατομική
   βόμβα. Τροποποιημένα F-84
   χρησιμοποιήθηκαν σε πειραματικά
   προγράμματα, συμπεριλαμβανομένων του
   προγράμματος FICON καθώς και στην ανάπτυξη
   του πειραματικού υπερηχητικού
   τουρμποπρόπ XF-84H Thunderscreech.

   Πίνακας περιεχομένων

     * 1 Σχεδίαση και εξέλιξη
     * 2 Επιχειρησιακή Ιστορία

          * 2.1 Πετώντας το Thunderjet
          * 2.2 Πόλεμος της Κορέας
          * 2.3 Αξιοσημείωτα Επιτεύγματα

     * 3 Το F-84G Thunderjet σε Ελληνική Υπηρεσία
     * 4 Εκδόσεις

          * 4.1 Εκδόσεις ευθείας πτέρυγας
          * 4.2 Εκδόσεις οπισθοκλινών πτερύγων

     * 5 Χρήστες
     * 6 Παρόμοια Αεροσκάφη
     * 7 Συγκρίσιμα Αεροσκάφη
     * 8 Πηγές
     * 9 Εξωτερικές Συνδέσεις

[Επεξεργασία] Σχεδίαση και εξέλιξη

   Το 1944 ο αρχισχεδιαστής της Republic Aviation
   Αλεξάντερ Καρτβέλι (Alexander Kartveli) άρχισε να
   εργάζεται πάνω στο σχέδιο ενός
   τουρμποτζέτ αεροσκάφους το οποίο θα
   αντικαθιστούσε το εμβολοκινητήριο P-47
   Thunderbolt. Οι αρχικές απόπειρες να
   επανασχεδιαστεί το P-47 καθαυτό ώστε να
   φιλοξενήσει ένα τουρμποτζέτ κινητήρα
   αποδείχθηκαν μάταιες λόγω της μεγάλης
   διατομής των πρώτων κινητήρων. Αντίθετα
   ο Καρτβέλι και η ομάδα του σχεδίασαν ένα
   εντελώς νέο αεροσκάφος με την
   αεροδυναμικά σχεδιασμένη άτρακτο να
   καταλαμβάνεται από έναν ομοαξονικής
   συμπίεσης τουρμποτζέτ κινητήρα, ενώ οι
   δεξαμενές καυσίμων τοποθετήθηκαν στις
   πτέρυγες^[1]. Στις 11 Σεπτεμβρίου 1944 η
   αεροπορία του Αμερικανικού Στρατού
   εξέδωσε μία αίτηση Γενικών
   Επιχειρησιακών Απαιτήσεων για υποβολή
   προτάσεων για ένα μαχητικό αεροσκάφος
   ημέρας με μέγιστη ταχύτητα 966 χλμ την ώρα
   (600 mph, 521 κόμβοι), ακτίνα μάχης 705 μίλια (612
   νμ, 1,135 χλμ) και οπλισμό από έξι πυροβόλα
   των 0.50 ιντσών (12.7 mm) ή τέσσερα των 0.60
   ιντσών (15.2 mm). Επιπλέον το νέο αεροσκάφος
   έπρεπε να χρησιμοποιεί τον κινητήρα της
   General Electric TG-180, ο οποίος εισήλθε σε
   παραγωγή ως Allison J35. Στις 11 Νοεμβρίου 1944 η
   Republic έλαβε παραγγελία για τρία
   πρωτότυπα του νέου XP-84^[1].

   Καθώς το σχέδιο του νέου μαχητικού
   υποσχόταν επιδόσεις ανώτερες του P-80
   Shooting Star και η Republic είχε εκτενή εμπειρία
   στο να κατασκευάζει μονοθέσια μαχητικά,
   δεν υπήρξε ανταγωνισμός για το
   συμβόλαιο. Επίσης επιλέχθηκε το όνομα
   Thunderjet, συνεχίζοντας την παράδοση της
   Republic που ξεκίνησε με το P-47, τονίζοντας
   τον νέο τρόπο πρόωσης. Στις 4 Ιανουαρίου
   1945, πριν από την πρώτη πτήση του
   αεροσκάφους, η αεροπορία του
   Αμερικανικού Στρατού επέκτεινε την
   αρχική παραγγελία σε 25 YP-84A
   επιχειρησιακών δοκιμών και 75 P-84B
   παραγωγής (αργότερα η παραγωγή
   τροποποιήθηκε σε 15 YP-84A και 85 P-84B).
   Παράλληλα, δοκιμές στην αεροδυναμική
   σήραγγα από την Εθνική Συμβουλευτική
   Επιτροπή Αεροναυτικής αποκάλυψαν
   αστάθεια στον εγκάρσιο άξονα σε μεγάλες
   ταχύτητες^[1]. Το βάρος του αεροσκάφους,
   που αποτελούσε πηγή μεγάλης ανησυχίας
   λόγω της μικρής ώσης των πρώτων
   κινητήρων, αυξανόταν ταχύτατα και η
   αεροπορία αναγκάστηκε να θέσει όριο
   μεικτού βάρους τα 6.078 κιλά. Τα
   αποτελέσματα των προκαταρτικών δοκιμών
   ενσωματώθηκαν στο τρίτο πρωτότυπο που
   πήρε την ονομασία XP-84A και στο οποίο
   τοποθετήθηκε ο δυνατότερος κινητήρας
   J35-GE-15 (ώσης 17.80 kN)^[1].

   Το πρώτο πρωτότυπο XP-84 μεταφέρθηκε στο
   στρατιωτικό αεροδρόμιο Muroc (σημερινή
   αεροπορική βάση Edwards) όπου πέταξε πρώτη
   φορά στις 28 Φεβρουαρίου 1946, με πιλότο τον
   William A. Lien, ενώ το δεύτερο πρωτότυπο
   μεταφέρθηκε εκεί τον Αύγουστο του ιδίου
   έτους. Και τα δύο αεροσκάφη
   χρησιμοποιούσαν τον κινητήρα J35-GE-7 (ώσης
   16.66 kN). Τα 15 πρώτα YP-84A που παραδόθηκαν στο
   στρατιωτικό αεροδρόμιο Πάττερσον
   (σημερινή αεροπορική βάση Wright-Patterson) για
   επιχειρησιακές δοκιμές διέφεραν από τα
   XP-84 καθώς έφεραν του αναβαθμισμένους
   κινητήρες J35-A-15, έξι πυροβόλα Browning των 0.50
   inch (12.7 mm) (4 στο ρύγχος και 2 στις πτέρυγες)
   και είχαν δυνατότητα μεταφοράς
   δεξαμενών καυσίμου στα ακροπτερύγια,
   χωρητικότητας 870 λίτρων έκαστη. Λόγω
   καθυστερήσεων όμως στην παράδοση των
   νέων κινητήρων και την κατασκευή των
   XP-84A, το Thunderjet είχε κάνει περιορισμένες
   πτητικές δοκιμές την περίοδο που
   άρχισαν να παραλαμβάνονται τα πρώτα P-84B,
   το 1947, με αποτέλεσμα η συμπεριφορά του
   αεροσκάφους φέροντας τις πτερυγικές
   δεξαμενές να μην μελετηθεί εκτενώς και
   να αποδειχθεί αργότερα προβληματική^[1].

   Με την δημιουργία της Αμερικανικής
   Πολεμικής Αεροπορίας ως αυτόνομος
   κλάδος των Αμερικανικών ενόπλων
   δυνάμεων, με τον Νόμο περί Εθνικής
   Ασφάλειας του 1947, το γράμμα P (Pursuit) στην
   ονομασία του αεροσκάφους
   αντικαταστάθηκε με το F (Fighter) και το P-84
   έγινε το F-84.

   Τα F-84 εντάχθηκαν στις 27η Πτέρυγα
   Μαχητικών, 27η Πτέρυγα Μαχητικών
   Συνοδείας, 27η Στρατηγική Πτέρυγα
   Μαχητικών, 31η Πτέρυγα Μαχητικών
   Συνοδείας, 127η Πτέρυγα Μαχητικών Ημέρας,
   127η Πτέρυγα Μαχητικών Συνοδείας, 127η
   Στρατηγική Πτέρυγα Μαχητικών, 407η
   Στρατηγική Πτέρυγα Μαχητικών και 506
   Στρατηγική Πτέρυγα Μαχητικών της
   Στρατιωτικής Αεροπορικής Διοίκησης, από
   το 1947 έως το 1958^[2].

[Επεξεργασία] Επιχειρησιακή Ιστορία

   [IMG]
   [IMG]
   Αεροσκάφη F-84E της USAF

   Το F-84B, το οποίο διέφερε από το YP-84A μόνο
   στο ότι είχε το ταχύτερο πυροβόλο M3,
   εισήλθε σε υπηρεσία με την 14η Μονάδα
   Μαχητικών το Δεκέμβριο του 1947. Σχεδόν
   αμέσως επιβλήθηκαν πτητικοί
   περιορισμοί, ελαττώνοντας την μέγιστη
   ταχύτητα σε Mach 0,8 λόγω αντιστροφής
   ελέγχου και ελαττώνοντας τη μέγιστη
   επιτάχυνση στα 5.5 g εξαιτίας
   καταπονήσεων των επιφανειών της
   ατράκτου. Παράλληλα, ελλείψεις σε
   ανταλλακτικά και δυσκολίες στην
   συντήρηση έδωσαν στο αεροσκάφος το
   παρατσούκλι «ο εφιάλτης του μηχανικού»
   (Mechanic's Nightmare)^[1]. Στις 24 Μαΐου 1948 ολόκληρος
   ο στόλος των F-84B καθηλώθηκε στο έδαφος
   λόγω δομικών αστοχιών.

   Μία αναφορά του 1948 σχετική με τα
   προβλήματα του F-84 αποκάλυψε ότι κανένα
   από τα F-84B ή F-84C δεν μπορούσε να θεωρηθεί
   επιχειρησιακό ή ικανό να εκτελέσει
   καμία πτυχή της αποστολής για την οποία
   προοριζόταν. Το πρόγραμμα δεν ακυρώθηκε
   εξαιτίας του γεγονότος ότι στο F-84D, το
   οποίο βρισκόταν σε προχωρημένο στάδιο
   κατασκευής, είχαν λυθεί τα προβλήματα σε
   ικανοποιητικό βαθμό. Συγκρίνοντας το με
   το F-80 αποκαλύφθηκε ότι, ενώ το Shooting Star
   χρειαζόταν μικρότερο διάδρομο για την
   απογείωσή του, είχε καλύτερο ρυθμό
   ανόδου σε χαμηλό υψόμετρο και ικανότητα
   ελιγμών, το F-84 μπορούσε να μεταφέρει
   μεγαλύτερη ποσότητα οπλικού φορτίου,
   ήταν ταχύτερο, είχε καλύτερες επιδόσεις
   σε μεγάλο υψόμετρο και μεγαλύτερη
   εμβέλεια^[1]. Η Αμερικανική Αεροπορία το
   1949, σε μία προσπάθεια εύρεσης μίας
   προσωρινής λύσης, δέσμευσε 8 εκατομμύρια
   Δολάρια για την ενσωμάτωση των πάνω από
   100 αναβαθμίσεων που απαιτούνταν σε όλα
   τα F-84B, με σημαντικότερη την ενίσχυση των
   πτερύγων. Παρόλες τις βελτιώσεις όμως,
   το F-84B αποσύρθηκε από την ενεργό
   υπηρεσία το 1952^[1].

   Το F-84C χρησιμοποιούσε τον J35-A-13 και έφερε
   κάποιες μηχανικές βελτιώσεις. Καθώς
   όμως ήταν σε μεγάλο βαθμό παρόμοιο με το
   F-84B, το μοντέλο –C υπέφερε από τα ίδια
   ακριβώς ελαττώματα και έλαβε ένα
   ανάλογο πρόγραμμα αναβάθμισης το 1949. Όλα
   τα F-84C αποσύρθηκαν από την ενεργό
   υπηρεσία το 1952^[1].

   Οι δομικές βελτιώσεις έγιναν
   εργοστασιακά στο F-84D όταν εισήλθε σε
   υπηρεσία το 1949. Οι πτέρυγες ήταν
   καλυμμένες με παχύτερα φύλλα
   αλουμινίου, το σύστημα καυσίμου ήταν
   μονωμένο για προστασία σε συνθήκες
   ψύχους και μπορούσε να χρησιμοποιήσει
   το καύσιμο JP-4 και έφερε το δυνατότερο
   κινητήρα J35-A-17 (ισχύος 22.24 kN).
   Ανακαλύφθηκε ότι οι μη δοκιμασμένες
   δεξαμενές καυσίμου στα ακροπτερύγια
   ήταν δυνατό να προκαλέσουν δομικές
   αστοχίες στην πτέρυγα, δημιουργώντας
   εκτεταμένη στρέβλωση κατά τη διάρκεια
   ελιγμών με μέγιστη ταχύτητα^[1]. Ως λύση
   σε αυτό το πρόβλημα τοποθρτήθηκαν μικρά
   τριγωνικά πτερύγια στην εξωτερική
   πλευρά των δεξαμενών. Το F-84D αποσύρθηκε
   από την Αμερικανική αεροπορία το 1952 και
   από την αεροπορική εθνοφυλακή το 1957^[1].

   Το πρώτο πλήρως επιχειρησιακό Thunderjet
   ήταν το F-84E το οποίο μπήκε σε υπηρεσία το
   1949. το αεροσκάφος έφερε τον κινητήρα
   J35-A-17, πρόσθετη ενίσχυση στις πτέρυγες,
   κατά 37,6 εκατοστά μεγαλύτερη άτρακτο (30
   εκατοστά μπροστά και 7,6 πίσω από τις
   πτέρυγες) μεγαλώνοντας το κόκπιτ και το
   διαμέρισμα των ηλεκτρονικών, το
   σκοπευτικό A-1C με το ραντάρ APG-30, καθώς και
   πρόβλεψη για ένα επιπλέον ζεύγος
   δεξαμενών καυσίμου, χωρητικότητας 871
   λίτρων, σε υποπτερυγικούς πυλώνες
   ανάρτησης^[1]. Οι δεξαμενές αύξησαν την
   ακτίνα μάχης από τα 1370 στα 1610 χλμ (850 σε 1000
   μίλια). Παρόλες τις βελτιώσεις όμως τα
   ποσοστά επιχειρησιακής ετοιμότητας
   παρέμειναν χαμηλά, με λιγότερα από τα
   μισά αεροσκάφη διαθέσιμα ανά πάσα
   στιγμή^[1], με κύρια αιτία τις ελλείψεις
   στα ανταλλακτικά για τους κινητήρες
   Allison. Το F-84E αποσύρθηκε από την
   Αμερικανική αεροπορία το 1956 και από την
   αεροπορική εθνοφυλακή το 1959.

   Το απόλυτο F-84 ευθείας πτέρυγας ήταν το
   F-84G, το οποίο εισήλθε σε υπηρεσία το 1951.
   το αεροσκάφος έφερε πρόβολο εναέριου
   εφοδιασμού στην αριστερή πτέρυγα,
   αυτόματο πιλότο, σύστημα προσγείωσης
   δι’ οργάνων, κινητήρα J35-A-29 (ώσης 24.73 kN)
   και την ικανότητα μεταφοράς μίας
   πυρηνικής βόμβας Mark 7^[1]. Το F-84G
   αποσύρθηκε από την Αμερικανική
   αεροπορία στα μέσα της δεκαετίας του 1960.

  [Επεξεργασία] Πετώντας το Thunderjet

   [IMG]
   [IMG]
   Δύο F-84D συνδεδεμένα στις πτέρυγες ενός
   B-29, στα πλαίσια του προγράμματος Tip Tow

   Το Thunderjet υπέφερε από ένα τυπικό πρόβλημα
   των πρώτων τζετ, τις φτωχές επιδόσεις
   κατά την διάρκεια της απογείωσης. Κατά
   τους θερμούς καλοκαιρινούς μήνες της
   Κορέας το αεροσκάφος, με πλήρες οπλικό
   φορτίο, χρειαζόταν 3.050 μέτρα διαδρόμου
   για να απογειωθεί, ακόμα και με τη
   βοήθεια ρουκετών RATO (μεταφέρονταν 2 ή 4
   ρουκέτες παράγοντας 4.45 kN ώσης για 14
   δευτερόλεπτα)^[1]. Ο πυκνός καπνός από τις
   ρουκέτες εμπόδιζε όμως την ορατότητα
   των αεροσκαφών που απογειωνόταν πίσω
   από πρώτο. Τα πρώτα F-84 απογειωνόταν με
   ταχύτητα 260 χλμ την ώρα ενώ παρόμοια ήταν
   και η ταχύτητα προσγείωσης (σε σύγκριση
   με το P-51 Mustang που είχε ταχύτητα
   προσγείωσης 190 χλμ/ώρα). Παρόλα αυτά, το
   Thunderjet ήταν εύκολο στην πτήση με όργανα
   ενώ δεν επηρεαζόταν από πλευρικούς
   ανέμους^[3].

   Χάρη στην παχιά ευθεία πτέρυγά του, το
   Thunderjet είχε καλά αεροδυναμικά
   χαρακτηριστικά και έφτανε το όριο των Mach
   0,82 γρήγορα, σε χαμηλό υψόμετρο. Το
   αεροσκάφος είχε τη δύναμη να πετάξει
   ταχύτερα από το όριο των Mach 0,82, όμως η
   υπέρβαση του ορίου σε χαμηλό υψόμετρο
   είχε ως αποτέλεσμα την τάση της βίαιας
   ανύψωσης του ρύγχους και δομικές
   αστοχίες στις πτέρυγες με ενδεχόμενη
   αποκόλληση τους^[3]. Πάνω από τα 4.600 μέτρα
   (15.000 πόδια) το F-84 μπορούσε να πετάξει
   ταχύτερα με μόνη συνέπεια τις βίαιες
   αναταράξεις. Η ταχύτητά του επέτρεπε να
   εκτελεί με ασφάλεια βυθίσεις
   βομβαρδισμού από τα 3.000 μέτρα (10.000
   πόδια)^[3]. Το όριο των Mach 0,82 όμως
   αποδείχθηκε ένα από τα μειονεκτήματά
   του σε σχέση με το Σοβιετικό Mikoyan-Gurevich
   MiG-15 στον πόλεμο της Κορέας. Βραδύτερο
   από το MiG, το F-84 ήταν ανίκανο να εκτελέσει
   κλειστές στροφές με μέγιστη φόρτιση,
   αφού στροφές με φόρτιση πάνω από 3 G έιχαν
   συνέπεια την γρήγορη απώλεια ταχύτητας.
   Ένας πιλότος F-84E, ο οποίος κατέρριψε 2 MiG,
   πέτυχε τη δεύτερη κατάρριψη πετώντας
   εσκεμμένα το αεροσκάφος σε βίαια
   ανύψωση του ρύγχους του^[3]. Τα MiG που τον
   κατεδίωκαν ήταν αδύνατο να ακολουθήσουν
   την βίαια κίνηση του με αποτέλεσμα ένα
   από αυτά να συντρίβει στο έδαφος.
   Ευτυχώς για τον πιλότο το αεροσκάφος του
   δεν διαλύθηκε από την πρόσκρουση, αν και
   υπέστη σοβαρές ζημιές. Το F-84 ήταν μία
   σταθερή πλατφόρμα οπλισμού και το
   σκοπευτικό του βοηθούσε στην ακριβή
   σκόπευση και βομβαρδισμό, ενώ οι πιλότοι
   εξυμνούσαν το αεροσκάφος για την
   θρυλική αντοχή της Republic^[3].

  [Επεξεργασία] Πόλεμος της Κορέας

   Το Thunderjet κατείχε ένα χαρακτηριστικό
   ρεκόρ κατά τη διάρκεια του πολέμου της
   Κορέας. Αν και τα F-84B και -C δεν μπορούσαν
   να χρησιμοποιηθούν λόγω του ότι οι
   κινητήρες J35 είχαν επιχειρησιακή ζωή
   μόνο 40 ωρών, τα F-84D και F-84E εντάχθηκαν
   στην 27η Μοίρα Μαχητικών Συνοδείας στις 7
   Δεκεμβρίου 1950^[1] και η αρχική τους
   αποστολή ήταν η συνοδεία των
   βομβαρδιστικών B-29 Superfortress. Η πρώτη
   κατάρριψη από F-84 σημειώθηκε στις 21
   Ιανουαρίου 1951, με κόστος όμως 2 F-84^[2]. Το
   F-84 ήταν μία γενιά πίσω από τα MiG-15 και
   άνισα σε επιδόσεις, κυρίως όταν οι
   πιλότοι των MiG ήταν Σοβιετικοί. Για αυτό
   το λόγο η αντιμετώπιση των MiG στον αέρα
   ανατέθηκε στο F-86 Sabre. Όπως και ο
   πρόδρομός του, το P-47, το F-84 ανέλαβε
   αποστολές βομβαρδισμού χαμηλού ύψους,
   ρόλο στον οποίο ήταν εξαιρετικό.

   Το F-84 πέταξε συνολικά 86.408 αποστολές,
   ρίχνοντας 50.427 βομβών και 5.560 τόνους
   ναπάλμ^[2]. Η Αμερικανική αεροπορία
   ισχυρίζεται ότι τα F-84 ήταν υπεύθυνα για
   το 60% των κατεστραμμένων στόχων στο
   έδαφος κατά τη διάρκεια του πολέμου. Μία
   αξιοσημείωτη επιχείρηση των F-84 ήταν η
   επίθεση στο φράγμα Sui-ho, το 1952. Το F-84 έγινε
   το πρώτο μαχητικό της Αμερικανικής
   αεροπορίας που αξιοποίησε τον εναέριο
   ανεφοδιασμό καυσίμων. Σε εναέρια μάχη,
   οι πιλότοι των F-84 κατέρριψαν 8 MiG-15 έναντι
   64 απολεσθέντων αεροσκαφών κατά τους
   Σοβιετικούς ισχυρισμούς. Οι συνολικές
   απώλειες των F-84 ήταν 335 αεροσκάφη των
   εκδόσεων –D, -E και –G^[2].

  [Επεξεργασία] Αξιοσημείωτα Επιτεύγματα

     * Το F-84 ήταν το πρώτο αεροσκάφος που
       χρησιμοποιήθηκε από τους U.S. Air Force
       Thunderbirds, οι οποίοι χρησιμοποίησαν τα
       F-84G Thunderjets από το 1953 μέχρι το 1955 και τα
       F-84F από το 1955 έως το 1956. Το F-84E
       χρησιμοποιήθηκε επίσης από τους
       Skyblazers, το ακροβατικό σμήνος των
       Αμερικανικών Αεροπορικών δυνάμεων
       Ευρώπης από το 1950 μέχρι το 1955.

     * Στις 7 Σεπτεμβρίου 1946 το δεύετρο
       πρωτότυπο XP-84 έθεσε εθνικό ρεκόρ
       ταχύτητας με 977,2 χλμ/ώρα, λίγο
       βραδύτερο από το παγκόσμιο ρεκόρ
       ταχύτητας των 985,2 χλμ/ώρα του
       Βρετανικού Gloster Meteor.

     * Στις 22 Σεπτεμβρίου 1950 2 EF-84E διέσχισαν
       τον Ατλαντικό ωκεανό από τη Μεγάλη
       Βρετανία προς τις Ηνωμένες Πολιτείες.
       Στο ένα αεροσκάφος τελείωσαν τα
       κάυσιμα πάνω από τη Newfoundland, όμως το
       άλλο μπόρεσε να ολοκληρώσει το
       πέρασμα σε 10 ώρες και 2 λεπτά, με τρεις
       εναέριους εφοδιασμούς καυσίμων. Η
       πτήση ήταν μία επίδειξη πως μεγάλοι
       αριθμοί μαχητικών θα μπορούσαν να
       μετακινηθούν γρήγορα διασχίζοντας το
       Ατλαντικό.

     * Το F-84G ήταν το πρώτο μαχητικό με
       ενσωματωμένη ικανότητα ανεφοδιασμού
       εν πτήση και το πρώτο μονοθέσιο
       μαχητικό αεροσκάφος ικανό να
       μεταφέρει πυρηνική βόμβα.

     * Στις 20 Αυγούστου 1953 17 F-84G,
       χρησιμοποιώντας εναέριο ανεφοδιασμό,
       πέταξαν από τις Ηνωμένες Πολιτείες
       στο Ηνωμένο Βασίλειο. Το ταξίδι των 7.200
       χλμ ήταν τότε η μεγαλύτερη πτήση χωρίς
       στάση από αεροσκάφη τζετ.

   Μέχρι τα μέσα της δεκαετίας του 1960 τα F-84 /
   F-84F είχαν αντικατασταθεί από τα F-100 Super
   Sabre και το RF-84F από το RF-101 Voodoo σε
   Αμερικανική υπηρεσία, ενώ το τελευταίο
   F-84F αποσύρθηκε από την εθνοφρουρά το 1971.
   Τα τρία RF-84F της Ελληνικής Πολεμικής
   Αεροπορίας που αποσύρθηκαν το 1991 ήταν τα
   τελευταία επιχειρησιακά F-84 παγκοσμίως.

[Επεξεργασία] Το F-84G Thunderjet σε Ελληνική
Υπηρεσία

   [IMG]
   [IMG]
   Αεροσκάφος F-84G της Ελληνικής Πολεμικής
   Αεροπορίας

   Η Ελληνική Πολεμική Αεροπορία παρέλαβε
   περίπου 200 F-84G Thunderjet την περίοδο 1952-1953 και
   ήταν το πρώτο αεριωθούμενο
   μαχητικό-βομβαρδιστικό σε Ελληνική
   υπηρεσία. Υπηρέτησε μέχρι το 1959.
   Αναλυτικά οι πτέρυγες που εξοπλίστηκαν
   F-84F ήταν οι:

     * 335 Μοίρα Δίωξης Βομβαρδισμού
     * 336 Μοίρα Δίωξης Βομβαρδισμού
     * 337 Μοίρα Δίωξης Βομβαρδισμού
     * 338 Μοίρα Δίωξης Βομβαρδισμού
     * 339 Μοίρα Παντός Καιρού
     * 340 Μοίρα Δίωξης Βομβαρδισμού
     * 348 Μοίρα Τακτικής Αναγνωρίσεως

   Τέσσερα αεροσκάφη εξόπλισαν το πρώτο
   Ελληνικό Ακροβατικό Σμήνος, τo Καρρέ των
   Ασσων, το οποίο συγκροτήθηκε το 1952 στην
   337 Μοίρα Διώξεως-Βομβαρδισμού και
   πραγματοποίησε πολλές επιδείξεις στην
   Ελλάδα και το εξωτερικό, μέχρι τη
   διάλυσή του το 1957, οπότε και έδωσε τη
   θέση του στο δεύτερο Ακροβατικό Σμήνος,
   την Ελληνική Φλόγα, με αεροσκάφη F-86.

[Επεξεργασία] Εκδόσεις

   [IMG]
   [IMG]
   Αεροσκάφος F-84 της Πορτογαλλικής
   πολεμικής αεροπορίας

  [Επεξεργασία] Εκδόσεις ευθείας πτέρυγας

   XP-84
           Τα πρώτα δύο πρωτότυπα.

   XP-84A
           Το τρίτο πρωτότυπο με κινητήρα
           J35-GE-15.

   YP-84A
           Επιχειρησιακό αεροσκάφος δοκιμών.
           Κατασκευάστηκαν 15.

   P-84B (F-84B)
           Πρώτη έκδοση παραγωγής, με κινητήρα
           J35-A-15. Κατασκευάστηκαν 226.

   EF-84B
           Δύο F-84B τροποποιημένα στα πλαίσια
           τπου προγράμματος FICON.

   F-84C
           Έκδοση με κινητήρες J35-A-13.
           Κατασκευάστηκαν 191.

   F-84D
           Έκδοση με κινητήρες J35-A-17 και
           δομικές βελτιώσεις.
           Κατασκευάστηκαν 154.

   F-84E
           Έκδοση με κινητήρες J35-A-17D, ραντάρ
           Sperry AN/APG-30 και μεγεθυμένη άτρακτο.
           Κατασκευάστηκαν 843.

   EF-84E
           Δύο F-84E τροποποιημένα σε πρωτότυπα
           δοκιμών εναέριου ανεφοδιασμού.

   F-84G
           Μονοθέσια έκδοση δίωξης -
           βομβαρδισμού, ικανή να μεταφέρει
           την πυρηνική βόμβα Mark 7, με κινητήρα
           J35-A-29 , αυτόματο πιλότο.
           Κατασκευάστηκαν 3,025.

   EF-84G
           Έκδοση εκτόξευσης μηδενικής
           απόστασης (Zero length launch) για άμυνα
           σημείου, με χρήση του προωθητήρα του
           πύραυλου MGM-1 Matador.

   F-84KX
           80 F-84B τροποποιημένα σε δρόνους
           στόχευσης για το Αμερικανικό
           Ναυτικό.

  [Επεξεργασία] Εκδόσεις οπισθοκλινών
  πτερύγων

           Κύρια άρθρα: F-84F Thunderstreak και XF-84H
           Thunderscreech

   YF-84F
           Δύο πρωτότυπα F-84F με οπισθοκλινείς
           πτέρυγες, αρχικά έφεραν την
           ονομασία YF-96.

   F-84F Thunderstreak
           Έκδοση με οπισθοκλινείς πτέρυγες
           και κινητήρα Wright J65.

   RF-84F Thunderflash
           Φωτοαναγνωριστική έκδοση του F-84F,
           κατασκευάστηκαν 715.

   XF-84H Thunderscreech
           Πειραματική έκδοση υπερηχητικής
           έλικας.

   YF-84J
           2 τροποποιημένα αεροσκάφη με
           κινητήρα General Electric J73.

[Επεξεργασία] Χρήστες

   [IMG]
   [IMG]
   Χώρες χρήστες του F-84

   Flag of Belgium (civil).svg Βέλγιο

   Ταϊβάν Ταϊβάν

   Flag of Denmark.svg Δανία

   Flag of France.svg Γαλλία

   Γερμανία Γερμανία

   Flag of Greece.svg Ελλάδα

   Flag of Iran.svg Ιράν

   Flag of Italy.svg Ιταλία

   Flag of the Netherlands.svg Ολλανδία

   Νορβηγία Νορβηγία

   Flag of Portugal.svg Πορτογαλία

   Ταϊλάνδη Ταϊλάνδη

   Flag of Turkey.svg Τουρκία

   Flag of the United States (3-2 aspect ratio).svg ΗΠΑ

   Σοσιαλιστική Ομοσπονδιακή Δημοκρατία
   της Γιουγκοσλαβίας Γιουγκοσλαβία

[Επεξεργασία] Παρόμοια Αεροσκάφη

   [IMG]
   [IMG]
   Αεροσκάφη F-84E της USAF

     * F-84F Thunderstreak
     * XF-84H Thunderscreech
     * XF-91 Thunderceptor

[Επεξεργασία] Συγκρίσιμα Αεροσκάφη

     * Dassault Ouragan
     * de Havilland Venom
     * Gloster Meteor
     * Grumman F9F Panther
     * Grumman F9F Cougar

[Επεξεργασία] Πηγές

   Portal.svg Πύλη: Αεροπορία

    1. ↑ ^1,00 ^1,01 ^1,02 ^1,03 ^1,04 ^1,05 ^1,06 ^1,07 ^1,08 ^1,09 ^1,10
       ^1,11 ^1,12 ^1,13 ^1,14 ^1,15 ^1,16 Knaack, Marcelle Size.
       Encyclopedia of US Air Force Aircraft and Missile Systems: Volume 1
       Post-World War II Fighters 1945-1973. Washington, DC: Office of Air
       Force History, 1978. ISBN 0-912799-59-5.
    2. ↑ ^2,0 ^2,1 ^2,2 ^2,3 McLaren, David. Republic F-84 Thunderjet,
       Thunderstreak & Thunderflash: A Photo Chronicle. New York: Schiffer
       Military/Aviation History, 1998. ISBN 0-7643-0444-5.
    3. ↑ ^3,0 ^3,1 ^3,2 ^3,3 ^3,4 Higham, R. and Williams, C. Flying Combat
       Aircraft of USAAF-USAF (Vol.1). Rockville, Maryland: Air Force
       Historical Foundation, 1975. ISBN 0-8138-0325-X.

   --------------------------------------------------------------------------

     * Bowers, PM, Angellucci, E. The American Fighter. New York: Orion
       Books, 1987. ISBN 0-517-56588-9.
     * Donald, David and Lake, Jan, eds. Encyclopedia of World Military
       Aircraft. London: AIRtime Publishing, 1996. ISBN 1-880588-24-2.
     * Forrer, F.The Fun of Flying. Hollands Glory, 1992 ISBN 0-9714490-3-1.
     * Keaveney, K. Republic F-84/Swept-Wing Variants (Aerofax Minigraph, No
       15). London: Aerofax. 1987. ISBN 0-942548-20-5.
     * Swanborough, Gordon and Bowers, Peter. United States Military Aircraft
       Since 1909. Washington, DC: Smithsonian, 1989. ISBN 0-87474-880-1.
     * Wagner, Ray. American Combat Planes, Third Enlarged Edition. New York:
       Doubleday, 1982. ISBN 0-385-13120-8.

[Επεξεργασία] Εξωτερικές Συνδέσεις

   Commons logo
   Τα Κοινά έχουν πολυμέσα σχετικά με το
   θέμα
   Republic F-84 Thunderjet

     * Το F-84 Thunderjet στην επίσημη ιστοσελίδα
       της Ελληνικής Πολεμικής Αεροπορίας
     * Το F-84 Thunderjet στο globalaircraft.org
     * Το F-84 Thunderjet στο strategic-air-command.com
     * Το F-84 Thunderjet στο zap16.com
     * Το F-84 Thunderjet στο globalsecurity.org
     * Το F-84 Thunderjet στο militaryfactory.com
     * Το F-84 Thunderjet στο military.cz

                      Στο άρθρο αυτό έχει
                      ενσωματωθεί κείμενο από το
                      άρθρο F-84 Thunderjet της
   Wikipedia-logo.png Αγγλόγλωσσης Βικιπαίδειας, η
                      οποία διανέμεται υπό την GNU FDL
                      και την CC-BY-SA 3.0.
                      (ιστορικό/συντάκτες).

   Ανακτήθηκε από
   "http://el.wikipedia.org/wiki/Republic_F-84_Thunderjet"
   Κατηγορίες: Ιστορικά αεροσκάφη
   Ελληνικής Πολεμικής Αεροπορίας |
   Στρατιωτικά αεροσκάφη | Μαχητικά
   αεροσκάφη

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Deutsch
     * English
     * Español
     * فارسی
     * Suomi
     * Français
     * עברית
     * Magyar
     * Italiano
     * 日本語
     * Bahasa Melayu
     * Nederlands
     * ‪Norsk (bokmål)‬
     * Polski
     * Português
     * Русский
     * Tiếng Việt

     * Τελευταία τροποποίηση 16:48, 28 Αυγούστου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
