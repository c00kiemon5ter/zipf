   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                              Πολύκαστρο

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 40°59′52,37″N 22°34′15,24″E﻿ /
   ﻿<span class="geo-dec geo" title="Χάρτες,
   αεροφωτογραφίες και άλλες πληροφορίες
   για Σφάλμα έκφρασης: Μη αναγνωριζόμενος
   χαρακτήρας στίξης "," Σφάλμα έκφρασης: Μη
   αναγνωριζόμενος χαρακτήρας στίξης
   ","">Σφάλμα έκφρασης: Μη αναγνωριζόμενος
   χαρακτήρας στίξης ",", Σφάλμα έκφρασης: Μη
   αναγνωριζόμενος χαρακτήρας στίξης ","

                              Πολύκαστρο
   Πολύκαστρο (Ελλάδα)
                              Πολύκαστρο
   Πολύκαστρο

   --------------------------------------------------------------------------
   Γεωγραφικό                   Μακεδονία
   Διαμέρισμα
   Περιφέρεια                   Κεντρική Μακεδονία
   Νομός                             Κιλκίς
   Επίσημος πληθυσμός    15010 (2001)
   Έκταση                           295,5 km²
   Υψόμετρο                       70 m
   Ταχυδρομικός               61200
   κώδικας
   Τηλεφωνικός κωδικός  23430
   Δήμαρχος                       Δημήτριος Σμυδάκης
   Δικτυακός τόπος          http://www.polikastro.gr/
   Παλαιά ονομασία          Μαυροσούλι,
                                          Καρασούλι

   Tο Πολύκαστρο είναι πόλη του νομού
   Κιλκίς στην Κεντρική Μακεδονία, με 15.000
   κατοίκους (ο Δήμος), μαζί με τις γύρω
   κοινότητες και οικισμούς, ενώ
   καταλαμβάνει έκταση 295 τετραγωνικών
   χιλιομέτρων. Είναι η δεύτερη μεγαλύτερη
   πόλη του νομού και είναι χτισμένη πάνω
   στον παλιό δρόμο Θεσσαλονίκης - Ευζώνων
   και δίπλα στον ποταμό Αξιό, με πληθυσμό
   6.485 κατοίκους.

   Βρίσκεται σε υψόμετρο 60 μέτρων και
   χαρακτηρίζεται ως η καλύτερα
   ρυμοτομημένη πόλη του Νομού Κιλκίς. Με
   ιστορία που αρχίζει από την εποχή του
   Τρωϊκού Πολέμου, έπεσε στην αφάνεια
   έπειτα από τη Ρωμαϊκή κατάκτηση,
   σημείωσε άνθηση κατά την ύστερη
   Τουρκοκρατία, συμμετέχοντας σε όλους
   τους Εθνοαπελευθερωτικούς Αγώνες και
   μετά την έλευση των προσφυγικών φυλών,
   προχωρά πολιτισμικά συμπυκνώνοντας τα
   φυλετικά στοιχεία σε μια κοινή οδό. Το
   Πολύκαστρο είναι το ζωτικό κέντρο δέκα
   δημοτικών διαμερισμάτων και πολλών γύρω
   οικισμών και χαρακτηρίζεται από μεγάλη
   εμπορική κίνηση και αναπτυσσόμενο
   βιοτεχνικό πάρκο.

   Πίνακας περιεχομένων

     * 1 Ιστορική αναδρομή

          * 1.1 Μυθολογία
          * 1.2 Προϊστορικά Χρόνια^[1]
          * 1.3 Αρχαϊκή Περίοδος^[3]
          * 1.4 Κλασική Περίοδος^[3]
          * 1.5 Ρωμαιοκρατία^[8]
          * 1.6 Πρωτοβυζαντινή Περίοδος (Αν.
            Ρωμαϊκό Κράτος)^[8]
          * 1.7 Μεσοβυζαντινή Περίοδος (Αν.
            Ρωμαϊκό Κράτος)^[8]
          * 1.8 Υστεροβυζαντινή Περίοδος (Αν.
            Ρωμαϊκό Κράτος)^[8]^[9]
          * 1.9 Τουρκοκρατία^[10]
          * 1.10 Εθνικοαπελευθερωτικοί
            Αγώνες^[11]^[12]^[13]
          * 1.11 Μακεδονικός Αγών^[11]^[12] ^[14]
          * 1.12 Απελευθέρωση

     * 2 Ονομασία
     * 3 Παρόν
     * 4 Αξιοθέατα και ιστορικά μνημεία
     * 5 Προσωπικότητες του Πολυκάστρου
     * 6 Πολιτιστικοί Φορείς
     * 7 Πολιτιστικές εκδηλώσεις
     * 8 Αθλητικοί σύλλογοι του Δήμου
       Πολυκάστρου

          * 8.1 Μπάσκετ
          * 8.2 Στίβος
          * 8.3 Τένις
          * 8.4 Μπάντμιντον

     * 9 Επαγγελματικοί Σύλλογοι και
       Σωματεία του Πολυκάστρου
     * 10 Βιβλιογραφικές Αναφορές
     * 11 Εξωτερικοί Σύνδεσμοι

[Επεξεργασία] Ιστορική αναδρομή

  [Επεξεργασία] Μυθολογία

   Σύμφωνα με την Ελληνική Μυθολογία ο
   εραστής της Σελήνης, ο Ενδυμίων από την
   Αρκαδία είχε τρεις γιους, τον Παίονα, τον
   Επειό και τον Αιτωλό. Ο Ενδυμίων για να
   δώσει το βασίλειό του σε έναν από αυτούς,
   τους έβαλε να τρέξουν σε αγώνα δρόμου
   στην Ολυμπία, όπου νίκησε και πήρε την
   βασιλεία ο Επειός. Ο Παίονας λυπήθηκε
   και έφυγε για να εγκατασταθεί στην επάνω
   κοιλάδα του Αξιού που ονομάστηκε
   Παιονία.

   Ο θεός Αξιός γέννησε τον Πηλεγώνα,
   γενάρχη των Παιόνων, μετά τον έρωτα του
   ποταμού με τη μεγαλύτερη κόρη του
   Ακεσσαμενού, βασιλιά της γειτονικής
   στον Αξιό Πιερίας, την Περίβοια.

  [Επεξεργασία] Προϊστορικά Χρόνια^[1]

   Η περιοχή του Πολυκάστρου έχει
   κατοικηθεί από τα νεολιθικά χρόνια.
   Είναι γνωστές δύο νεολιθικές πόλεις
   στην Αμυδώνα (σημερινό Αξιοχώρι Κιλκίς)
   και στο Λιμνότοπο (Καραβία)^[2]. Στην
   Χαλκολιθική Περίοδο έως την εποχή του
   Χαλκού, γύρω στα 3500 με 3000 π.Χ., στην
   περιοχή εγκαταστάθηκαν Παίονες. Οι
   Παίονες ήταν γνωστοί από τα
   αρχαιολογικά ευρήματα ως "Πολιτισμός
   του Γλυκού Νερού", καθώς έφτιαχναν
   οικισμούς δίπλα σε ποταμούς και λίμνες,
   όπως ο πασσαλόπηκτος οικισμός της
   Δοϊράνης (Δόβηρες Παίονες). Τους Παίονες
   οδήγησε από το βορρά (τη βόρεια κοιλάδα
   του Αξιού, όπου διέμεναν) στο νότο (νότια
   κοιλάδα του Αξιού), ο βασιλεύς Πηλεγών. Η
   πρωτεύουσά τους ήταν η Αμυδών (σημερινό
   Αξιοχώρι). Το δέλτα του Αξιού ποταμού
   τότε ήταν βορείως του Άσπρου κοντά στο
   σημερινό Λιμνότοπο. Η Αμυδών (Αξιοχώρι)
   αποτελούσε μια λοφώδη χερσόνησο
   ανατολικά του δέλτα του Αξιού. Ήταν μια
   από της πιο στρατηγικές θέσεις της
   κεντρικής Μακεδονίας. Επίσης αξιόλογη
   πόλη ήταν και ο οικισμός στη θέση
   Τσαουσίτσα (Χαίται), ανάμεσα στο Κάστρο
   (Αρτζάν ή Γκογκαίικα) και την
   Ποντοηράκλεια.

   Τον 19ο αιώνα π.Χ. παρατηρείται, από τα
   αρχαιολογικά ευρήματα, εισβολή από τα
   ανατολικά. Πρόκειται για τους Πελασγούς,
   οι οποίοι, σχεδόν ταυτόχρονα με τα
   Ελληνικά φύλα, κατευθύνονται στη Νότιο
   Ελλάδα. Εγκαθίστανται όμως, στα
   ανατολικά της περιοχής του Δήμου
   Πολυκάστρου, και έκτοτε είναι γνωστοί ως
   Κρήστωνες. Τον 14ο αιώνα π.Χ. οι Παίονες
   "«με τα αγκυλωτά τόξα» (Β 848-850) «που
   φορούσαν περικεφαλαίες με αλογοουρά»"
   είχαν καταληφθεί από συμμάχους των
   Τρώων και εμφανίζονται να μάχονται στον
   Τρωικό πόλεμο στο πλευρό των Τρώων, υπό
   τον βασιλέα Πυραίχμη και τον Αστερόπαιο.

  [Επεξεργασία] Αρχαϊκή Περίοδος^[3]

   Τον 13ο αιώνα π.Χ. εγκαθίστανται στην
   περιοχή (κυρίως στη Δυτική όχθη του
   Αξιού), Κρήτες με το όνομα Βωττιαίοι
   (είχαν εκδιωχθεί από την Κρήτη λόγω της
   πίεσης των Αχαιών), κι έτσι αναπτύσσεται
   ένα πυκνό εμπόριο της Αμυδώνας με τη
   Μυκηναϊκή Ελλάδα και την Αχαϊκή πλέον,
   Κρήτη. Τον 12ο αιώνα π.Χ. η περιοχή
   καταλήφθηκε από Φρύγες ή Βρύγες (κατά τη
   Μακεδονική προφορά), που ήρθαν από τα
   δυτικά. Ο οικισμός στο Λιμνότοπο
   (Καραβία) παρακμάζει. Η Αμυδών γνώρισε
   μεγάλη ακμή, εκεί παρατηρούνται πρώτη
   φορά ίχνη κατεργασίας σιδήρου τον 11ο
   αιώνα π.Χ. που αποτελεί την πρώτη χρήση
   σιδήρου στην Νότιο Βαλκανική. Πρόσφατα
   ανακαλύφθηκε και η νεκρόπολη της
   Βαϊρού^[4], από την εποχή του Σιδήρου (γύρω
   στον 7ο αιώνα π.Χ.) στα όρια των οικισμών
   Λατόμι (ή Καραθοδωραίικα) και Κάστρου (ή
   Γκογκαίικων). Η Βαϊρός ιδρύθηκε από
   Φρύγες.

   Επίσης σημαντικό κέντρο της περιοχής
   είναι και η πόλη στη θέση Τσαουσίτσα
   (Χαίται) ^[5]. Οι Χαίται (τοποθεσία
   Τσαουσίτσα), κατά το 12ο αιώνα π.Χ. περνάνε
   στα χέρια Θρακών εισβολέων, οι οποίοι
   επιδράμουν από τα ανατολικά, με τελικό
   προορισμό την Νότιο Ελλάδα. Η Αμυδών
   ξεχώριζε ως μείζον πολιτιστικό και
   εμπορικό κέντρο ανάμεσα στις γύρω
   πόλεις, όπως τις Ίχνες (σημερινά
   Κουφάλια), Ευρωπό, Ειδομένη, Γόρτυνα
   (σημερινή Γοργόπη), Καλλίνδοια, οικισμός
   Τσαουσίτσας (Χαίται), τον οικισμό στο
   Λιμνότοπο (Καραβία), Οιδομενές (σημερινό
   Μαυρίντσι, ΠΓΔΜ), Αταλάντη (σημερινή
   Αξιούπολη), Κλίται (σημερινή
   Ξυλοκερατιά), Βράγυλο (σημερινό
   Μεταλλικό), Μόρρυλο (σημερινοί Άνω
   Απόστολοι), Βαϊρό (ανάμεσα σε Λατόμι ή
   Καραθοδωραίικα και Κάστρου ή
   Γκογκαίικων) και Δόβηρο (σημερινή
   Δοϊράνη). Στους Περσικούς Πολέμους η
   περιοχή καταλαμβάνεται από Πέρσες.

  [Επεξεργασία] Κλασική Περίοδος^[3]

   Με την φυγή των Φρυγών στη Μικρά Ασία,
   τον 5ο αιώνα (μετά την υποχώρηση των
   Περσών, με τους οποίους είχαν
   συμμαχήσει), η περιοχή περιέρχεται στους
   Μακεδόνες υπό τον Αλέξανδρο Α΄ και από
   τότε η περιοχή με το όνομα Αμφαξίτιδα
   ακολουθεί τη μοίρα του Ελληνισμού.

   Στον Πελοποννησιακό πόλεμο (κατά τον 4ο
   αιώνα π.Χ.) οι Θράκες, υπό τον Σιτάλκη, που
   ήταν σύμμαχοι των Αθηναίων κινούνται
   εναντίον των Μακεδόνων και
   καταλαμβάνουν πρόσκαιρα την περιοχή. Οι
   Μακεδόνες που είχαν ήδη κυριεύσει την
   δυτική όχθη του Αξιού από τον 8ο αιώνα,
   ανακαταλαμβάνουν τελικά την περιοχή τον
   4ο αιώνα. Στα χρόνια πριν το Φίλιππο το
   Β΄, την περιοχή διοικεί ο διεκδικητής
   του θρόνου των Μακεδόνων και
   συμβασιλεύς Δημήτριος. Στις εκστρατείες
   του Φιλίππου του Β΄ και του Μεγάλου
   Αλεξάνδρου, η περιοχή ήταν σημείο
   συγκέντρωσης και στρατοπέδευσης του
   στρατού πριν την αναχώρηση.

   Στην Ελληνιστική περίοδο, η περιοχή
   είναι αυτοδιοίκητη και γνωστή ως
   Αμφαξίτιδα με πρωτεύουσα την Αμυδώνα.
   Εκδίδονται νομίσματα από τους Αμφάξιους
   Παίονες. Ο Βασιλεύς των Παιόνων Δροπίων,
   (περίπου 279 π.Χ.), γιος του Δέοντα, έγινε
   γνωστός από ένα ανάθημα που έστειλε
   στους Δελφούς, μια χάλκινη κεφαλή
   Παιονικού Ταύρου (αναφέρεται από τον
   Παυσανία). Το 1877 ανακαλύφθηκε στην
   Ολυμπία ένα βάθρο ανδριάντα με επιγραφή
   ότι είχε στηθεί από τους Παίονες προς
   τιμή του βασιλιά Δροπίωνα. Αυτό δείχνει
   ότι οι βασιλιάδες της Παιονίας είχαν
   ελληνική καταγωγή, αφού μόνο σε Έλληνες
   επιτρεπόταν η συμμετοχή στους
   Ολυμπιακούς αγώνες. Την περίοδο των
   Ελληνιστικών χρόνων κατοικείται ο
   οικισμός στη θέση Τραπέζι^[6]^[7] του
   Μικροδάσους, κοντά στην όχθη του Αξιού,
   όπου βρέθηκε άγαλμα του Απόλλωνα
   (εκτίθεται στο Αρχαιολογικό Μουσείο
   Κιλκίς), και πρόσφατα ανακαλύφθηκε και η
   νεκρόπολη του οικισμού.

  [Επεξεργασία] Ρωμαιοκρατία^[8]

   Τον 1ο αιώνα π.Χ. η περιοχή Πολυκάστρου
   κυριεύεται από Ρωμαίους, οι οποίοι
   καταστρέφουν ολοσχερώς την Αμυδώνα. Στα
   χρόνια που ακολούθησαν καταστρέφονται
   και οι Χαίτες στην τοποθεσία Τσαουσίτσα,
   πιθανόν από βόρειους επιδρομείς.
   Ιδρύεται πόλη στο σημερινό Πολύκαστρο
   με το όνομα Ταυριανά. Η περιοχή χάνει τη
   σημασία της γιατί λόγω των προσχώσεων
   του Αξιού, η θάλασσα έχει πλέον
   μεταφερθεί νοτιότερα. Οι επόμενοι 5
   αιώνες χαρακτηρίζονται από την Παξ
   Ρομάνα, κατά την διάρκεια της οποίας,
   ολοκληρώνεται ο Εξελληνισμός των
   Παιονικών φύλων. Επίσης οι κάτοικοι της
   περιοχής, Έλληνες (Μακεδόνες) και
   εξελληνισμένοι Παίονες προσχωρούν στο
   χριστιανισμό. Την περίοδο αυτή, η
   περιοχή υπάγεται στη δεύτερη μερίδα
   Μακεδονίας με έδρα τη Θεσσαλονίκη. Το
   σύνορο μεταξύ δεύτερης και τρίτης
   μερίδας, είναι ο ποταμός Αξιός (έδρα της
   τρίτης μερίδας Μακεδονίας είναι η
   Πέλλα). Σημαντική πόλη είναι επίσης, ο
   οικισμός στη θέση Τραπέζι του
   Μικροδάσους. Εγκαθίσταται στην περιοχή,
   μικρός αριθμός Γαλατών, ως γεωργοί.

  [Επεξεργασία] Πρωτοβυζαντινή Περίοδος (Αν.
  Ρωμαϊκό Κράτος)^[8]

   Στη συνέχεια τον 4ο αιώνα μ.Χ. όπου η
   πρωτεύουσα του Ρωμαϊκού κράτους
   μεταφέρεται στην Κωνσταντινούπολη, η
   περιοχή υπάγεται στη δικαιοδοσία του
   Βυζαντίου και του ανατολικού Ρωμαϊκού
   κράτους. Ακολουθούν επιδρομές από
   Γαλάτες, Γότθους και Γερμανούς και
   κάποιοι από τους τελευταίους
   εγκαθίστανται στην περιοχή, όπου τους
   παραχωρήθηκαν εκτάσεις προς
   καλλιέργεια. Οι Γερμανοί που
   εγκαταστάθηκαν στην κοιλάδα του Αξιού,
   γρήγορα εκχριστιανίστηκαν και
   εξελληνίστηκαν από τους ντόπιους
   Ελληνικούς πληθυσμούς.

  [Επεξεργασία] Μεσοβυζαντινή Περίοδος (Αν.
  Ρωμαϊκό Κράτος)^[8]

   Κατά τον 7ο αιώνα λεηλατούν την περιοχή
   διάφορα μογγολικά φύλα όπως Άβαροι,
   Βαρδάροι και Βούλγαροι.

   Οι Βαρδάροι, οι οποίοι είναι Ούγγροι και
   συχνά αναφέρονται ως Τούρκοι από τους
   Βυζαντινούς, πετυχαίνουν την
   εγκατάστασή τους στην περιοχή της
   Αμφαξίτιδος και έκτοτε ο ποταμός Αξιός
   ονομάζεται Βαρδάρης. Οι Βαρδάροι ή
   Βαρδαριώτες όπως είναι αλλιώς γνωστοί,
   είναι ολιγάριθμοι και γρήγορα
   αφομοιώνονται και εξελληνίζονται από
   τον ντόπιο πληθυσμό.

   Κατά τον 8ο αιώνα η περιοχή δέχεται
   επιδρομές και λεηλασίες από Σλάβους και
   εκσλαβισμένους πλέον Βούλγαρους. Οι
   επιδρομές αυτές ήταν καταστροφικές όμως
   οι επιδρομείς δεν εγκαθίστανται, αλλά
   προσπερνούν την περιοχή, κατευθυνόμενοι
   νοτιότερα προς Στερεά Ελλάδα και
   Πελοπόννησο.

   Τον 10ο αιώνα με την ίδρυση του
   Βουλγαρικού κράτους η περιοχή
   Πολυκάστρου δέχεται ισχυρές πιέσεις από
   Βουλγάρους που θέλουν να καταλάβουν
   μέρη του Βυζαντινού κράτους. To 1003 οι
   Βούλγαροι απωθούνται, αλλά ορισμένοι
   Βούλγαροι εγκαθίστανται στην περιοχή
   περιορισμένοι σε "γκέτο", τις γνωστές
   σκλαβηνίες. Αν και στην περιοχή
   Πολυκάστρου δεν υπήρξε κάποια
   σκλαβηνία, πολλοί Βούλγαροι δούλευαν
   εποχικά στις καλλιέργειες της περιοχής
   προερχόμενοι από σκλαβηνίες των γύρω
   περιοχών της κεντρικής Μακεδονίας. Τους
   αιώνες αυτούς, από τον 5ο μέχρι και τον
   12ο, ο Ελληνισμός της περιοχής πέφτει σε
   παρακμή και αφάνεια λόγω των συνεχών
   ξένων επιδρομών.

  [Επεξεργασία] Υστεροβυζαντινή Περίοδος
  (Αν. Ρωμαϊκό Κράτος)^[8]^[9]

   Το 1085, την περιοχή λεηλατούν οι
   Νορμανδοί, πρόσκαιρα. Με τις
   σταυροφορίες, η περιοχή εντάσσεται στην
   Αυτοκρατορία των Λατίνων από το 1204 έως
   το 1224. Από το 1225 έως το 1248, η περιοχή του
   Δήμου Πολυκάστρου υπάγεται στο
   Δεσποτάτο της Ηπείρου. Το 1249 η περιοχή
   υπάγεται στην Αυτοκρατορία της Νίκαιας,
   έως το 1260, οπότε και απελευθερώνεται η
   Κωνσταντινούπολη από τους Λατίνους, και
   πλέον επανορθώνεται το Βυζαντινό
   κράτος.

   Τον 13ο αιώνα οι Βυζαντινοί αυτοκράτορες
   παίρνουν κάποια μέτρα εναντίον των
   βορείων επιβουλέων οργανώνοντας κάποια
   οχυρωματικά έργα στην περιοχή, που πλέον
   αποτελεί ακριτική οριογραμμή (τα σύνορα
   είναι λίγο βορειότερα της Γευγελής και
   Βωγδάντσας) του Βυζαντινού (Ανατολικού
   Ρωμαϊκού) κράτους. Οργανώνεται το
   φρούριο της Βαϊρού, ανάμεσα στο Κάστρο
   (Αρτζάν ή Γκογκαίικα) και το Λατόμι
   (Καραθοδωραίικα).

   Τον επόμενο αιώνα η κατάσταση έχει
   ομαλοποιηθεί και ο Ελληνισμός της
   περιοχής αποτελεί πλέον το μοναδικό
   στοιχείο της περιοχής. Το 1350, στη περιοχή
   επιτίθενται Σέρβοι, οι οποίοι κατακτούν
   το βόρειο τμήμα του Δήμου Πολυκάστρου.
   Το φρούριο της Βαϊρού αντιστέκεται. Έτσι
   οι Σέρβοι, που έχουν πλέον κατακτήσει το
   μεγαλύτερο τμήμα της Μακεδονίας (εκτός
   της Θεσσαλονίκης, Χαλκιδικής,
   Πολυκάστρου και Γυναικοκάστρου),
   σταματούν στη γραμμή "Μικρόδασος -
   Κάστρο (Βαϊρός) - Γυναικόκαστρο". Το
   βόρειο τμήμα του Δήμου Πολυκάστρου,
   εντάσσεται στη Σερβική Αυτοκρατορία για
   περίπου 45 χρόνια (μέχρι τον ερχομό των
   Οθωμανών Τούρκων).

  [Επεξεργασία] Τουρκοκρατία^[10]

   Τον 14ο αιώνα με την πρώτη άλωση της
   Θεσσαλονίκης από τους Οθωμανούς
   Τούρκους (1397) η περιοχή Πολυκάστρου
   περιέρχεται στην Οθωμανική
   Αυτοκρατορία. Περιγραφές Οθωμανών της
   εποχής (όπως ο χρονογράφος Χατζή Καλφά),
   αναδεικνύουν το Ελληνικό στοιχείο ως το
   μόνο στην περιοχή. Τα κτήματα του κάμπου
   αρπάζονται από τους Έλληνες και
   μοιράζονται σε τσιφλίκια που τα
   εκμεταλλεύονται Τούρκοι Μπέηδες.
   Ακολουθούν βίαιοι
   εξισλαμισμοί/εκτουρκισμοί και φυγή
   πολλών Ελλήνων της περιοχής, προς ορεινά
   μέρη, που θεωρούνται πιο ασφαλή. Το
   Πολύκαστρο ονομάζεται πλέον Καρασούλι.
   Αρχιτεκτονικό δείγμα της εποχής είναι
   τα Λουτρά του Πολυκάστρου του 14ου αιώνα.
   Tο Πολύκαστρο (Καρασούλι) γίνεται έδρα
   Μπέη.

   Τον 15ο αιώνα, με διαταγή του σουλτάνου
   φυτεύονται στην περιοχή μουριές με
   σκοπό την παραγωγή μεταξιού. Η
   καλλιέργεια συστηματοποιείται. Αυτή η
   εξέλιξη, φέρνει κατά τους επόμενους
   αιώνες (16ο και 17ο) στην περιοχή, πολλούς
   αγροτοεργάτες κυρίως Βούλγαρους,
   προκειμένου να εργάζονται στα τουρκικά
   τσιφλίκια, καθώς οι Έλληνες είναι πλέον
   λιγοστοί και απρόθυμοι να εργάζονται
   στα τσιφλίκια των μπέηδων. Πολλοί
   κάτοικοι αναγκάζονται πλέον να
   χρησιμοποιούν την σλαβική γλώσσα για
   την επικοινωνία στις δημόσιες
   εκδηλώσεις. Από το 16ο αιώνα συρρέουν
   στην περιοχή και πολλοί Σαρακατσαναίοι
   από την Ήπειρο. Τον 17o και 18ο αιώνα
   φτάνουν στην περιοχή πολλοί Βλάχοι,
   εκδιωγμένοι από τη Βόρειο Ήπειρο και
   Δυτική Μακεδονία από τις λεηλασίες των
   Τουρκαλβανών. Αυτές οι μετακινήσεις
   έχουν ως αποτέλεσμα την τόνωση του
   ντόπιου Ελληνικού στοιχείου.
   Αξιοσημείωτο είναι ότι οι κάτοικοι των
   Ευζώνων και της Κορώνας ομιλούν ένα
   βλαχοσλαβικό ιδίωμα, την Μογλενίτικη
   διάλεκτο, με πλήθος αρχαιοελληνικών
   στοιχείων. Σύμφωνα με την ερευνήτρια
   Μαρία Παπαγεωργίου από το Σκρα, στη
   Μογλενίτικη διάλεκτο διατηρήθηκαν
   προφορικά, ως παραμύθια, έργα αρχαίων
   Ελλήνων ποιητών, που δεν σώζονται
   σήμερα.

  [Επεξεργασία] Εθνικοαπελευθερωτικοί
  Αγώνες^[11]^[12]^[13]

   Με την επανάσταση του 1821 η περιοχή
   βρίσκεται σε ασφυκτικό κλοιό των
   Τούρκων, οι οποίοι με έρευνες σε σπίτια
   και εκφοβισμό των κατοίκων, προσπαθούν
   να αποτρέψουν κάθε εξέγερση. Όσοι
   κάτοικοι της περιοχής Πολυκάστρου
   έσπευσαν να πολεμήσουν στα επαναστατικά
   κινήματα της Χαλκιδικής, της Νάουσας,
   της Ανατολικής Μακεδονίας και της
   Βωγδάντσας (σημερινό Μπογκντάντσι στην
   ΠΓΔΜ), αναγκάστηκαν μετά την καταστολή
   της επανάστασης στην Μακεδονία, να
   καταφύγουν στην Πελοπόννησο και να
   πολεμήσουν εκεί, μέχρι την ίδρυση του
   Ελεύθερου Ελληνικού Κράτους. Αυτοί που
   συμμετείχαν στο επαναστατικό κίνημα της
   Βωγδάντσας, κινήθηκαν προς βορρά και
   συναντήθηκαν με τα σώματα των Φαρμάκη
   και Υψηλάντη στη Ρουμανία,
   μεταφερόμενοι από εκεί με καράβια στην
   Πελοπόννησο, ενώ αυτοί που συμμετείχαν
   στα επαναστατικά κινήματα Νάουσας και
   Χαλκιδικής διέφυγαν με καράβια στη
   Σκιάθο και από εκεί στη Στερεά Ελλάδα. Οι
   περισσότεροι από αυτούς δεν μπόρεσαν να
   επιστρέψουν στον τόπο τους και
   παρέμειναν στα ελεύθερα εδάφη.
   Αξιοσημείωτο είναι ότι στην πρώτη
   Προσωρινή Ελληνική Κυβέρνηση το 1822,
   συστάθηκε τριμελής Επιτροπή
   Βορειομακεδόνων, και το ένα μέλος της
   ήταν από τη Βωγδάντσα. Μαζί με τους
   Βωγδαντσιώτες, πολέμησαν και πολλοί
   κάτοικοι της περιοχής του Δήμου
   Πολυκάστρου και διακρίθηκαν στη μάχη
   των Βασιλικών, στη Φθιώτιδα, το 1821 υπό
   τους Πανουργιά και Γκούρα και στη μάχη
   των Δερβενακίων, στην Πελοπόννησο, το 1822
   υπό τον Κολοκοτρώνη.

   Το 1870 εγκαινιάζεται η σιδηροδρομική
   γραμμή Θεσσαλονίκης - Βιέννης και ξεκινά
   τη λειτουργία του ο Σιδηροδρομικός
   Σταθμός Καρασουλίου. Το Πολύκαστρο
   πλέον αναπτύσσεται ως εμπορικό κέντρο.

   Στα 1870, με το Βουλγαρικό εκκλησιαστικό
   σχίσμα, και την ίδρυση της Βουλγαρικής
   Εξαρχικής Εκκλησίας ξεσπά ένα κύμα
   εθνικιστικής βουλγαρικής προπαγάνδας
   με τη βοήθεια Ρώσων πρακτόρων. Πολλοί
   κάτοικοι αναγκάζονται κάτω από τις
   πιέσεις της Ρωσικής εξωτερικής
   πολιτικής του Πανσλαβισμού μέσω του
   βουλγαρικού παράγοντα, να προσχωρήσουν
   στην εξαρχία και στην ουσία να
   εκβουλγαριστούν. Στην περιοχή δρα και
   αμερικανικός παράγων μέσω του
   Αυστριακού Προξενείου της Θεσσαλονίκης
   με σαφή στόχο των προσηλυτισμό των
   κατοίκων στον προτεσταντισμό. Πολλοί
   κάτοικοι προσηλυτίζονται. Ο κίνδυνος
   εκβουλγαρισμού αφυπνίζει τον Ελληνισμό
   της περιοχής Πολυκάστρου και
   οργανώνεται σε κοινότητες. Παράλληλα
   οργανώνει τα σχολεία ώστε να
   εκπαιδεύονται οι νέοι στην Ελληνική
   γλώσσα. Μετά το 1850 αναφέρονται στην
   περιοχή του Δήμου Πολυκάστρου 5
   Ελληνικές κοινότητες σε Ευζώνους,
   Μεταμόρφωση, Πολύκαστρο, Άσπρο και
   Αξιοχώρι και 4 σχολεία σε Ευζώνους,
   Άσπρο, Αξιοχώρι και Πολύκαστρο. Την
   εποχή αυτή παρατηρείται και οικονομική
   άνθηση των Ελλήνων της περιοχής και
   χτίζονται πολλές εκκλησίες στα χωριά
   του Δήμου Πολυκάστρου, αλλά και στην
   πόλη του Πολυκάστρου (Αγίων
   Αναργύρων-Ταξιαρχών σήμερα, Αγίου
   Αθανασίου). Γύρω στα 1890, απογραφές του
   πληθυσμού που επιχειρούνται από τους
   Οθωμανούς, το Οικουμενικό Πατριαρχείο
   Κωνσταντινουπόλεως και τους Βουλγάρους,
   εκτιμούν τον πληθυσμό της περιοχής του
   Δήμου Πολυκάστρου σε 7.000 περίπου. Από
   αυτούς οι 1.000 είναι Έλληνες, οι 2.000
   Τούρκοι και οι 4.000 Βουλγαρίζοντες.

   Παράλληλα οι κάτοικοι οργανώνουν
   ένοπλες επιτροπές άμυνας (ορκίζονται
   πολλοί στην "Μακεδονική Άμυνα" που
   λειτουργεί στα πρότυπα της Φιλικής
   Εταιρείας) για να αντιμετωπίσουν την
   βουλγαρική τρομοκρατία και τις
   τουρκικές αυθαιρεσίες. Πρώτοι οι
   κάτοικοι των Ευζώνων ξεσηκώνονται με
   ηγέτες τους Γεώργιο Βεγύρη, Γεώργιο
   Διδασκάλου και Χρήστο Δοϊτσίνη
   (δολοφονήθηκε το 1900 από κομιτατζήδες),
   που δρουν με μικρά σώματα στην περιοχή.
   Στα γειτονικά χωριά δρουν μικρά σώματα,
   όπως στη Βογορόιτσα (ΠΓΔΜ), του Χρήστου
   Δρίγκα και Δημήτριου Ουρούμη και στην
   Παρδέιτσα (Παρντέιτσι ΠΓΔΜ) του Άγγελου
   Αθανασίου και του Άγγελου Δάκου. Από το
   1899, οι Βούλγαροι κομιτατζήδες
   δολοφονούν προύχοντες των χωριών της
   περιοχής. Το 1900 δολοφονείται επίσης, ο
   Δασκαλάκης από τους Ευζώνους, από
   κομιτατζήδες. Ο Μακεδονικός Αγώνας
   μέλει να φτάσει στην κορύφωσή του.

  [Επεξεργασία] Μακεδονικός Αγών^[11]^[12] ^[14]

   [IMG]
   [IMG]
   Ο οπλαρχηγός Μιχαήλ Σιωνίδης με τον
   αδελφό του Διονύση

   Κατά την κλιμάκωση του Μακεδονικού
   Αγώνα (1904-1908), οι κάτοικοι του
   Πολυκάστρου μάχονται σκληρά κατά του
   διπλού εχθρού (Τούρκων και Βουλγάρων).
   Στους Ευζώνους δρουν οι Αστέριος Δήμου
   και Λάζαρος Δοϊτσίνης, στην περιοχή
   Μεταμόρφωσης ο Γεώργιος Κουκογιάννης,
   στο Πολύκαστρο ο Κωνσταντίνος Αργυρίου
   και στο Αξιοχώρι ως φοροεπίτροποι
   οργανώνουν τα σχολεία και την άμυνα οι
   Τραϊανός Αντωνίου και Δημήτριος
   Γιοβάνης.

   Σημαντική είναι η δράση κατά των
   κομιτατζήδων, του οπλαρχηγού Γεώργιου
   Καραϊσκάκη του Βογδαντσιώτη ^[15], που από
   την Βογδάντσα οργανώνει σώμα που δρα σε
   όλη την περιοχή των λιμνών Αρτζάνης
   (Κάστρου) - Αμματόβου (Άσπρου). Ο Γεώργιος
   Καραϊσκάκης από τη Βογδάντσα σκοτώθηκε
   τελικά σε μάχη με Οθωμανικό απόσπασμα
   στη Στρώμνιτσα το 1910. Επίσης ηρωική
   μορφή υπήρξε ο Μακεδονομάχος Μιχαήλ
   Σιωνίδης (1870-1935), που από τους Ευζώνους
   έδρασε με το σώμα του έως τη Γευγελή και
   την Πολυανή (Παλαιά Δοϊράνη). Οι
   Βούλγαροι κομιτατζήδες κατά την απουσία
   του το φθινόπωρο του 1904, επιτέθηκαν στο
   χωριό Γκρίτσιστα (Π.Γ.Δ.Μ.), που στα
   σλάβικα σημαίνει "χωριό Ελλήνων", με
   σκοπό την εξόντωση των Ελλήνων. Τότε
   βρήκαν το θάνατο πολλοί προύχοντες, η
   δασκάλα Χατζηγεωργίου, ο εξάδελφος του
   καπετάνιου, δάσκαλος Κωνσταντίνος
   Σιωνίδης, η κόρη του και ένας άλλος
   συγγενής του, ο Λεωνίδας Σιωνίδης. Όταν
   επέστρεψε ο καπετάν Μιχάλης, μόλις
   συγκρότησε την ομάδα του, μεταβαίνει στο
   χωριό Μερβίντσα (Π.Γ.Δ.Μ.), όπου
   εκρύπτοντο οι δολοφόνοι κομιτατζήδες.
   Στη μάχη που δόθηκε, τιμώρησε τους
   κομιτατζήδες για τις δολοφονίες και
   επέστρεψε, τραυματισμένος στη Γευγελή
   (Ιανουάριος 1905).

  [Επεξεργασία] Απελευθέρωση

   Μετά την απελευθέρωση το 1912 (Α'
   Βαλκανικός Πόλεμος), έρχονται στην
   περιοχή Πολυκάστρου πολλοί Έλληνες από
   την περιοχή Γευγελής και Βογδάντσας,
   καθώς και πολλοί Σαρακατσαναίοι από
   περιοχές της Βορείου Μακεδονίας (Π.Γ.Δ.Μ.)
   λόγω των διωγμών του Γιουγκοσλαβικού
   κράτους. Το 1919, με τη συνθήκη του Νεϊγύ,
   γίνεται η "προαιρετική" ανταλλαγή
   πληθυσμών μεταξύ Ελλάδος και
   Βουλγαρίας, κατά την οποία έφυγαν από
   την περιοχή όλοι οι κάτοικοι με
   βουλγαρική συνείδηση και
   εγκαταστάθηκαν Έλληνες από τη Βόρειο
   Θράκη (Ανατολική Ρωμυλία) και
   συγκεκριμένα από την περιοχή γύρω από το
   Καβακλί (Βόρεια κοιλάδα του Έβρου).

   Το 1923, με την συνθήκη της Λωζάνης και την
   υποχρεωτική ανταλλαγή πληθυσμών μεταξύ
   Ελλάδος και Τουρκίας, έφυγαν από την
   περιοχή οι μουσουλμάνοι κάτοικοι και
   εγκαταστάθηκαν Έλληνες από τον Πόντο,
   την Παφλαγονία (Ηράκλεια) και την Μικρά
   Ασία (Βιθυνία). Μαζί τους ήρθαν κατά
   κύματα και κάποιοι 'Έλληνες του
   Βορειοανατολικού Πόντου (Υπερκαυκασία),
   οι οποίοι, λόγω των διωγμών που
   υπέστησαν κατά την Ποντιακή Γενοκτονία,
   από τους Τούρκους, είχαν διαφύγει στην
   Ρωσία. Έτσι ο πληθυσμός του Δήμου
   Πολυκάστρου αποτελούνταν πλέον από τους
   ντόπιους Μακεδόνες, μεταξύ των οποίων
   και πολλοί Σαρακατσαναίοι και Βλάχοι,
   και από τους πρόσφυγες της Βορείου
   Μακεδονίας (περιοχή Γευγελής -
   Βογδάντσας), της Ανατολικής Ρωμυλίας,
   του Πόντου, της Παφλαγονίας και της
   Βιθυνίας (Δέντσες Παντέρμου^[16]).

[Επεξεργασία] Ονομασία

   Το Πολύκαστρο μέχρι το 1928 ήταν γνωστό με
   το όνομα Καρασούλι^[17]. Η ονομασία αυτή,
   σύμφωνα με πληροφορίες των παλαιών
   κατοίκων, είναι οθωμανικής προέλευσης
   και σημαίνει «Μαύρο έλος». (Καρά
   σημαίνει μαύρο και Σου νερό και κατά
   προέκταση Μαύρο έλος). Για μια χρονική
   περίοδο ονομάζονταν και Μαυροσούλι.
   Αυτό διαπιστώνεται σε πρακτικό του
   Κοινοτικού Συμβουλίου της 23 Ιουλίου 1928,
   όπου φαίνεται η κυκλική σφραγίδα της
   υπογραφής του Προέδρου: «Ελληνική
   Δημοκρατία - Κοινότης Μαυροσουλίου». Το
   Μαυροσούλι ονομάστηκε έτσι από τους
   Οθωμανούς που εγκαταστάθηκαν για πρώτη
   φορά στην περιοχή εξαιτίας ενός
   εντόπιου που ήταν μελαψός, «μαύρος» που
   κατάγονταν από το Σούλι της Ηπείρου.
   Πέρα από αυτά επίσημα στοιχεία για τη
   σημερινή ονομασία δεν υπάρχουν.
   Υπάρχουν αρκετές εκδοχές, για την
   κατοπινή ονομασία «Πολύκαστρο», κυρίως
   από προφορικές πηγές παλαιών κατοίκων.

   Η πρώτη εκδοχή, η οποία θεωρείται
   επικρατέστερη των άλλων, αναφέρεται στη
   χρονική περίοδο του Α' Παγκοσμίου
   Πολέμου, όπου στην περιοχή του
   συνοικισμού υπήρχαν πολλές πολεμίστρες,
   οχυρωματικά έργα, σαν μικρά κάστρα και
   για το λόγο αυτό ο Γενικός Διοικητής
   Θεσσαλονίκης το 1928 ονόμασε τον οικισμό
   Πολύκαστρο. Η άποψη αυτή ενισχύεται από
   αναφορά που γίνεται για την
   συγκεκριμένη περιοχή στην Ιστορία του
   Ελληνικού Έθνους πως κατά τη διάρκεια
   του Α' Παγκόσμιου Πολέμου αυτά τα έργα
   όντως κατασκευάστηκαν από τη Μεραρχία
   Σερρών. Συγκεκριμένα αναφέρεται (τόμος
   ΙΕ σελ. 65) «Η μεραρχία Σερρών
   αποβιβάστηκε στο Σταθμό Γουμέντσας από
   23/10 - 5/11/1917 και χρησιμοποιήθηκε στην
   ανατολική όχθη του Αξιού γύρω από το
   Καρασούλι για την κατασκευή αμυντικών
   έργων πίσω από τη γραμμή του Μετώπου».

   Η δεύτερη εκδοχή αναφέρεται στο έτος 1928,
   όταν ο τότε πρόεδρος της κοινότητας
   Καρασουλίου, Νικόλαος Γκαντίδης, ήθελε
   να δώσει ένα όνομα από την πατρίδα του,
   το Σιναπλί της Βουλγαρίας, αλλά
   αντέδρασε ο αντιπρόεδρος της
   Κοινότητας, Πόντιος, Χαράλαμπος
   Τσελεπίδης, με την αιτιολογία ότι οι
   πρώτοι πρόσφυγες που εγκαταστάθηκαν
   στην περιοχή ήταν Πόντιοι και συνεπώς θα
   έπρεπε να δοθεί άλλο όνομα. Έτσι ο
   Γενικός Διευθυντής Θεσσαλονίκης έδωσε
   όνομα από μια ιταλική πόλη που λέγεται
   Πολύκαστρο, και στην οποία υπήρχαν
   διάσπαρτα μικρά κάστρα στην περιοχή.

[Επεξεργασία] Παρόν

   Τέλος, το Πολύκαστρο από Κοινότητα έγινε
   Δήμος με το Π.Δ. 265/ΦΕΚ 123/19-8-1986, μετά από
   ένωση των κοινοτήτων Πολυκάστρου
   -Λιμνοτόπου. Σήμερα, έχει διευρυμένη
   μορφή και ο Δήμος Πολυκάστρου
   αποτελείται από το ομώνυμο Δημοτικό
   Διαμέρισμα (με τους οικισμούς: Λατόμι,
   Κουλινέικα και Νέα Καβάλα) και τις
   κοινότητες (σήμερα Δημοτικά
   Διαμερίσματα): Αξιοχωρίου (με τον
   οικισμό: Νέο Συράκο), Άσπρου (με τους
   οικισμούς: Χρυσόκαμπο, Ξηρόλακκο και
   Χερσοτόπι), Λιμνοτόπου (με τον οικισμό
   Σιταριά), Βαφειοχωρίου (με τους
   οικισμούς: Κοτύλη και Βαλτούδι),
   Πευκοδάσους, Μικροδάσους, Ευζώνων (με
   τον οικισμό: Πλατανιά), Ποντοηράκλειας
   (με τον οικισμό Κάστρο), Κορώνας,
   Μεταμόρφωσης και Ειρηνικού. Συνολικά
   στο Δήμο είναι ενσωματωμένοι 24 οικισμοί
   με 15.000 κατοίκους.

[Επεξεργασία] Αξιοθέατα και ιστορικά
μνημεία

     * Διασυμμαχικό Μνημείο
     * Στρατιωτικό Κοιμητήριο
     * Πεζοπορία στο μονοπάτι της ανατολικής
       όχθης του Αξιού, από το Πολύκαστρο έως
       το ξωκκλήσι του Αγίου Παντελεήμονα,
       κοντά στο Μικρόδασος (13χλμ.)
     * Αρχαιολογικός χώρος Αμυδώνας, στο
       Αξιοχώρι
     * Οθωμανικό λουτρό (Χαμάμ)
     * Νερόμυλος Σιλιμλή (κοντά στην
       Πλατανιά)

[Επεξεργασία] Προσωπικότητες του
Πολυκάστρου

     * Μιχαήλ Σιωνίδης (1870-1935), Μακεδονομάχος
     * Κωνσταντίνος Αργυρίου, Μακεδονομάχος
     * Αλέξανδρος Καραθόδωρος, (1908-1981),
       βουλευτής (1946-1967), υφυπουργός
       συγκοινωνιών (1952-1954).
     * Παγώνης Βακαλόπουλος, (γεν. 1965),
       διεθνής ποδοσφαιριστής.
     * Ζαφείριος Κατραμάδας, ηθοποιός.
     * Χρυσούλα Γκουντενούδη, πρωταθλήτρια
       στίβου.
     * Κωνσταντίνος Χαμουρούδης,
       πρωταθλητής στίβου.

[Επεξεργασία] Πολιτιστικοί Φορείς

     * Σύλλογος Σαρακατσαναίων Πολυκάστρου &
       Περιχώρων "Τα Σταυραδέρφια"
     * Σύλλογος Ποντίων Πολυκάστρου &
       Περιχώρων "Οι Ακρίτες"
     * Σύλλογος Ανατολικορωμυλιωτών
     * Σύλλογος Μικρασιατών
     * Πολιτιστικός Σύλλογος Άσπρου
       "Ανατολική Ρωμυλία"
     * Αερολέσχη Πολυκάστρου

[Επεξεργασία] Πολιτιστικές εκδηλώσεις

     * Πολυκαστρινά
     * Καρναβάλι Άσπρου
     * Κουρμπάνια
     * Σιντάνκα
     * Ποντιακόν Πανουύρ
     * Κλήδονας

[Επεξεργασία] Αθλητικοί σύλλογοι του Δήμου
Πολυκάστρου

     * Α.Ε. Πολύκαστρο, Πολύκαστρο
     * Αξιός Αξιοχωρίου, Αξιοχώρι
     * Δόξα Άσπρου, Άσπρος
     * Βύρων Νέας Καβάλας, Νέα Καβάλα
     * Μέγας Αλέξανδρος Βαφειοχωρίου,
       Βαφειοχώρι
     * Μέγας Αλέξανδρος Μικροδάσους,
       Μικρόδασος
     * Απόλλων Πευκοδάσους, Πευκόδασος
     * Δόξα Πλατανιάς, Πλατανιά
     * Κεραυνός Ποντοηράκλειας,
       Ποντοηράκλεια
     * Εύζωνοι Ευζώνων, Εύζωνοι

  [Επεξεργασία] Μπάσκετ

     * Μακεδόνες Πολυκάστρου, Πολύκαστρο

  [Επεξεργασία] Στίβος

     * Ολυμπιάς 96 Πολυκάστρου, Πολύκαστρο

  [Επεξεργασία] Τένις

     * Όμιλος Αντισφαίρησης Πολυκάστρου,
       Πολύκαστρο

  [Επεξεργασία] Μπάντμιντον

     * Πήγασος Πολυκάστρου, Πολύκαστρο

[Επεξεργασία] Επαγγελματικοί Σύλλογοι και
Σωματεία του Πολυκάστρου

     * Εμποροεπαγγελματικός Σύλλογος
       Πολυκάστρου

[Επεξεργασία] Βιβλιογραφικές Αναφορές

    1. ↑ ["Ιστορία της Μακεδονίας, τόμος Ι" N. G.
       L. Hammond, 1972]
    2. ↑ Λιμνότοπο (Καραβία)
    3. ↑ ^3,0 ^3,1 ["Ιστορία της Μακεδονίας, τόμος
       Ι" N. G. L. Hammond, 1972]
    4. ↑ ANT1 ONLine / News / Ανακαλύφθηκαν 60 τάφοι
       Παιόνων
    5. ↑ Τσαουσίτσα (Χαίται)
    6. ↑ Τραπέζι του Μικροδάσους
    7. ↑ Νεκροταφείο, Τραπέζι Μικροδάσους
    8. ↑ ^8,0 ^8,1 ^8,2 ^8,3 "Μακεδονία: 4.000 χρόνια
       Ελληνικού πολιτισμού" Σακελλαρίου, 1990
    9. ↑ ["Historical Maps of Europe" Centennia, U.S.A. 1992]
   10. ↑ ["Ιστορία του Νεώτερου Ελληνισμού
       1204-1985" Κ. Βακαλόπουλος, Θεσσαλονίκη]
   11. ↑ ^11,0 ^11,1 ["Αφανείς Γηγενείς
       Μακεδονομάχοι" Εταιρεία Μακεδονικών
       Σπουδών (ΕΜΣ), University Studio Press,
       Θεσσαλονίκη, 2008]
   12. ↑ ^12,0 ^12,1 ["Νεώτερη Ιστορία της
       Μακεδονίας 1830-1912" Κ. Βακαλόπουλος,
       Θεσσαλονίκη]
   13. ↑ ["Η Πολιτισμική Ταυτότητα των
       Ελλήνων στην Πελαγονία (1912-1930)"
       Νικόλαος Βασιλειάδης, Αριστοτέλειο
       Πανεπιστήμιο Θεσσαλονίκης,
       Θεσσαλονίκη, 2004]
   14. ↑ ["Χρήστου Ίντου: Κέντρα Οργάνωσης,
       Δράσης και Αντίστασης των Ελλήνων του
       Νομού Κιλκίς κατά την περίοδο του
       Μακεδονικού Αγώνα" Πρακτικά Συνεδρίου
       "100 Χρόνια από το θάνατο του Παύλου
       Μελά", Εταιρεία Μακεδονικών Σπουδών
       (ΕΜΣ), Θεσσαλονίκη 2004]
   15. ↑ Γεώργιος Καραϊσκάκης ο
       Βογδαντσιώτης
   16. ↑ Γυμνάσιο Πολυκάστρου Ιστορία, Ήθη
       και Έθιμα Πολυκάστρου
   17. ↑ Πανδέκτης, μετονομασίες

[Επεξεργασία] Εξωτερικοί Σύνδεσμοι

     * Δήμος Πολυκάστρου
     * Π.Α.Σ. ΔΟΞΑ ΑΣΠΡΟΥ
     * Αθλητική Ένωση Πολυκάστρου

   Ανακτήθηκε από
   "http://el.wikipedia.org/wiki/%CE%A0%CE%BF%CE%BB%CF%8D%CE%BA%CE%B1%CF%83%CF%84%CF%81%CE%BF"
   Κατηγορίες: Δήμος Πολυκάστρου |
   Κωμοπόλεις του νομού Κιλκίς

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * العربية
     * Български
     * Словѣ́ньскъ / ⰔⰎⰑⰂⰡⰐⰠⰔⰍⰟ
     * Deutsch
     * English
     * Español

     * Τελευταία τροποποίηση 17:04, 12 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
