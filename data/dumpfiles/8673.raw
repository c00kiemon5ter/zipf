   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                           Λαπαροσκοπική χειρουργική

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Η Λαπαροσκοπική χειρουργική ή Ελάχιστα επεμβατική χειρουργική είναι τρόπος
   χειρουργικής επέμβασης.

   Αποτελεί μία από τις σημαντικότερες εξελίξεις - από αρκετούς θεωρείται η
   σημαντικότερη - της Γενικής Χειρουργικής κατά την διάρκεια του 20ου αιώνα,
   που αναπτύχθηκε κυρίως τη δεκαετία του 1990 με την χρήση των οπτικών ινών
   και της τεχνολογίας βίντεο. Έως το 1987, έτος που για πρώτη φορά έγινε η
   πρώτη λαπαροσκοπική χολοκυστεκτομή από τον Philippe Mouret, η
   λαπαροσκόπηση δεν εχρησιμοποιείτο από τους χειρουργούς. Από τότε όμως η
   ενδοσκοπική αυτή τεχνική έχει οδηγήσει σε επανάσταση sτην πρακτική
   εφαρμογή της χειρουργικής, όπως παλαιότερα είχαν κάνει η εισαγωγή της
   γενικής αναισθησίας και των αντιβιoτικών. Η πρώτη λαπαροσκόπηση
   χρονολογείται από το 1891, όταν ο Γερμανός Kelling "κοιλιοσκόπησε" την
   κοιλιά ενός σκύλου.

[Επεξεργασία] Πλεονεκτήματα

   Οι κλασικές χειρουργικές επεμβάσεις όταν γίνονται με τη μέθοδο της
   λαπαροσκόπησης, παρουσιάζουν τα εξής πλεονεκτήματα:

    1. Μη σημαντικό χειρουργικό τραύμα
    2. Μεγέθυνση εικόνος 10-15 φορές και καλύτερος φωτισμός,
    3. Μικρότερη απώλεια αίματος,
    4. Μικρότερος χειρουργικός τραυματισμός επί των ιστών, με αποτέλεσμα:

         1. Γρήγορη ανάρρωση,
         2. Γρήγορη έξοδο από το νοσοκομείο,
         3. Χαμηλότερο κόστος νοσηλείας,
         4. Ταχεία επάνοδο στην εργασία,
         5. Ελλειψη μετεγχειρητικών επιπλοκών που έχουν σχέση με το τραύμα
            (διαπύηση, διάσπαση, κήλη κ.λπ.),
         6. Μεγάλη ελάττωση μετεγχειρητικού άλγους,
         7. Λιγότερες αναπνευστικές και καρδιαγγειακές επιπλοκές,
         8. Ελλειψη επαφής με το αίμα του ασθενούς προφυλάσσοντας την
            χειρουργική ομάδα από την μετάδοση ιογενών λοιμώξεων όπως
            ηπατίτιδα και AIDS,
         9. Μείωση της επίπτωσης δημιουργίας μετεγχειρητικών συμφύσεων.

[Επεξεργασία] Εφαρμογές

   Οι σημερινές εφαρμογές της λαπαροσκοπικής χειρουργικής πέρα από την
   εδραιωμένη πλέον χολοκυστεκτομή, με την συνεχόμενη εκπαίδευση, τεχνολογική
   ανάπτυξη, απόκτηση σημαντικής διεθνούς και πανελληνίου εμπειρίας η οποία
   διασταυρώνεται και συνεχώς εμπλουτίζεται με τις διεθνείς εξελίξεις,
   συμπόσια και συνέδρια, έχουν επεκταθεί σε ένα πλούτο επεμβάσεων άνω και
   κάτω κοιλίας περιλαμβάνοντας απλές και εξειδικευμένες επεμβάσεις όπως:

     • Λαπαροσκοπική χολοκυστεκτομή με διερεύνηση του χοληδόχου πόρου σε
       συνδυασμό με διεγχειρητική χολαγγειογραφία, διεγχειρητική
       χοληδοχοσκόπηση και διεγχειρητική υπερηχοτομογραφία προς αντιμετώπιση
       περιπτώσεων χοληδοχολιθίασης και χολοκυστίτιδος.
     • Λαπαροσκοπική αντιμετώπιση κήλης η οποία κατέχει πλέον την θέση της
       στο πάνθεον των επεμβάσεων επιδιόρθωσης της κήλης. Η εφαρμογή της
       λαπαροσκοπικής μεθόδου τα τελευταία 6 έτη έχει περάσει από διάφορες
       τεχνικές οι οποίες εγκαταλείφθησαν, όπως plug repair και IPOM
       (ενδοπεριτοναϊκή τοποθέτηση πλέγματος), μέχρι την εδραίωση της
       τεχνικής TEP (Ολική εξωπεριτοναϊκή επιδιόρθωση), η οποία εφαρμόζεται
       πλέον διεθνώς με μεγάλη επιτυχία, ελάχιστες επιπλοκές και χαμηλό
       ποσοστό υποτροπών(<2%).
     • Λαπαροσκοπική σκωληκοειδεκτομή η οποία αποτελεί καταξιωμένη μέθοδο
       αντιμετώπισης της οξείας σκωληκοειδίτιδος αφ’ενός και της
       διαφοροδιάγνωσης της παθολογίας χρονίζοντος πυελικού άλγους σε
       γυναίκες. Στις περιπτώσεις αυτές η λαπαροσκόπηση μπορεί να αποκαλύψει
       ή και να επιλύσει χειρουργικά προβλήματα όπως: πυελική φλεγμονή όπως
       σαλπιγγίτιδα, καλοήθης πάθηση ωοθηκών (κύστη, συστροφή), εξωμήτριος
       κύηση, πυελικές συμφύσεις κλπ.
     • Λαπαροσκοπική αντιμετώπιση γαστροοισοφαγικής παλινδρόμησης (ΓΟΠ) και
       διαφραγματοκήλης με την διενέργεια θολοπλαστικών λαπαροσκοπικά όπως
       Nissen, Nissen-Rosseti, Toupet κλπ., η οποία προαπαιτεί εξειδικευμένη
       αλλά ήδη υπάρχουσα και εδραιωμένη εμπειρία λαπαροενδοσκοπικής
       συρραφής. Απαραίτητος ο καλός προεγχειρητικός λειτουργικός έλεγχος του
       οισοφάγου (μανομετρία pHμετρία). Οι ενδείξεις γιά λαπαροσκοπική
       αντιπαλινδρομική επέμβαση είναι: α)Συνεχιζόμενα συμπτώματα
       παλινδρόμησης ή επιπλοκές της υπό θεραπεία, β) μη συνεργαζόμενοι
       ασθενείς (συχνά λόγω του κόστους φαρμάκων) γ) νέοι σε ηλικία ασθενείς
       που επιθυμούν χειρουργική αποκατάσταση αντί διά βίου
       φαρμακευτική/διαιτητική θεραπεία, δ) ασθενείς με επιπλοκές της ΓΟΠ
       όπως Barret οισοφάγο, στένωση, εισρόφηση, συνεχιζόμενη οισοφαγίτιδα.
     • Λαπαροσκοπική (ή και θωρακοσκοπική) αντιμετώπιση της αχαλασίας του
       οισοφάγου με πλεονεκτούσα την λαπαροσκοπική εφαρμογή καρδιομυοτομής
       κατά Heller. Η τεχνική αυτή έχει αποδειχθεί ασφαλής, αποτελεσματική
       (σε 85-90% των ασθενών) και με ελάχιστα μετεγχειρητικά προβλήματα. Η
       μεγενθυντική εικόνα προσφέρει ακριβή διαχωρισμό των μυϊκών ινών.
     • Λαπαροσκοπικές επεμβάσεις γιά αντιμετώπιση της κακοήθους παχυσαρκίας.
       Ήδη είναι καθιερωμένες οι λαπαροσκοπικές τεχνικές τοποθέτησης
       γαστρικού ρυθμιζόμενου δακτυλίου (lapband), κάθετης
       διαμερισματοποίησης κατά Mason και γαστρικής παράκαμψης.
     • Λαπαροσκοπική σπληνεκτομή σε επιλεγμένους ασθενείς, από εξειδικευμένη
       ομάδα, επέμβαση με συνεχως αποκτώμενη εμπειρία διεθνώς και μελέτη του
       καθορισμού των ενδείξεων και αντενδείξεων αυτής.
     • Λαπαροσκοπική αντιμετώπιση γαστροδωδεκαδακτυλικού έλκους. Ανάπτυξη
       εξειδικευμένων επεμβάσεων και εφαρμογή αυτών λαπαροσκοπικά όπως η
       υπερεκλεκτική βαγοτομή, η επέμβαση Taylor (οπισθία στελεχιαία και
       προσθία ορομυοτομή) κλπ, με πολύ καλά αποτελέσματα στην μείωση της
       γαστρικής οξύτητας και επούλωσης του χρονίου έλκους.
     • Λαπαροσκοπική χειρουργική ήπατος: περιλαμβάνει εκτός από την
       εδραιωμένη πλέον βιοψία, την εκτομή καλοήθων όγκων, κύστεων και
       εχινοκόκκου κύστεως και την άτυπη ηπατεκτομή.
     • Λαπαροσκοπική επινεφριδιεκτομή: αποτελεί πλέον καταξιωμένη και ασφαλή
       μέθοδο αντιμετώπιση ενός μεγάλου φάσματος ενδοκρινολογικών παθήσεων
       και επαρκώς αφαιρεί τον επινεφριδιακό ιστό σε όλες τις παθολογίες
       συμπεριλαμβανομένου του υποφυσιογενούς Cushing.
     • Λαπαροσκοπική χειρουργική παγκρέατος: Οπου αναφέρονται ειδικές ή
       μεμονωμένες επεμβάσεις από λίαν εξειδικευμένες ομάδες και
       περιλαμβάνουν περιφερική παγκρεατεκτομή ή εκπυρήνιση ινσουλινωμάτων. Η
       θέση της λαπαροσκοπικής χειρουργικής στην παγκρεατοδωδεκαδακτυλεκτομή
       παραμένει αμφιλεγόμενη, πρώιμη και εν εξελίξει ενώ ενδείκνυται στην
       αντιμετώπιση των καλοήθων παθήσεων του παγκρέατος. Επίσης η
       διαγνωστική λαπαροσκόπηση προηγείται της λαπαροτομίας γιά έλεγχο
       μεταστάσεων.
     • Λαπαροσκοπική κολεκτομή η οποία συνήθως εκτελείται ως υποβοηθούμενη,
       εκτελείται σήμερα από εξειδικευμένη ομάδα χειρουργών, με υψηλό ποσοστό
       μετατροπής σε «ανοικτή» μέθοδο και μακρόχρονη καμπύλη εκπαίδευσης. Η
       λαπαροσκοπική μέθοδος έχει θέση σήμερα στην καλοήθη πάθηση του παχέος
       εντέρου και στον ιάσιμο καρκίνο της περιοχής.
     • Λαπαροσκοπική πυελική λεμφαδενεκτομή η οποία αποτελεί την πλέον
       δημοφιλή εφαρμογή της λαπαροσκόπησης στην ουρολογία, με κατ’εξοχήν
       θέση στον καρκίνο του προστάτη, αλλά και στον καρκίνο της ουροδόχου
       κύστεως και του πέους.
     • Λαπαροσκοπική αντιμετώπιση ακράτειας ούρων σε γυναίκες με κύριο στόχο
       την ανάρτηση του αυχένος της ουροδόχου κύστεως γιά αποκατάσταση της
       κυστεο-ουρηθρικής γωνίας (Burch).
     • Λαπαροσκόπηση για σταδιοποίηση και παρηγορητική αντιμετώπιση
       νεοπλασιών του γαστρεντερικού συστήματος. Η ανωτέρω εφαρμογή αποτελεί
       μεγάλη προσφορά της μεθόδου σε ασθενείς με καρκίνο όσον αφορά το
       ελάχιστα επεμβατικό μέρος, διότι μπορεί να προσφέρει διάγνωση, λήψη
       βιοψιών - καλλιεργειών υπό άμεση όραση αφ’ενός αλλά και εφαρμογή
       παρηγορητικών επεμβάσεων (bypass συνήθως) με εξειδικευμένες τεχνικές
       όπως αναστομώσεις χοληφόρων - εντέρου, στομάχου - εντέρου,
       εντεροεντερικές, ειλεοστομία, νηστιδοστομία, κολοστομία αφ’ετέρου.
     • Λαπαροσκόπηση στην οξεία κοιλία και στο τραύμα. Η θέση της
       λαπαροσκόπησης στην οξεία κοιλία έφαρμόζεται σε εξειδικευμένα κέντρα
       και μπορεί να αποβεί θεραπευτική σε περιπτώσεις περιτονίτιδος,
       ενδοκοιλιακών αποστημάτων, αποφρακτικού ειλεού, διατρήσεων κοίλων
       σπλάχνων κλπ. Παρόλο που η λαπαροσκόπηση έχει εφαρμοσθεί στην εκτίμηση
       ασθενών με ενδοκοιλιακό τραύμα, η χρήση της περιορίζεται από την
       διαθεσιμότητα άλλων διαγνωστικών μέσων, ενώ αντεδείκνυται σε ασθενείς
       με αιμοδυναμική αστάθεια και σε κρίσιμη κατάσταση.

[Επεξεργασία] Αρχές

   Η λαπαροσκόπηση και η εφαρμογή της στην χειρουργική αποτελεί μία
   καταξιωμένη και εδραιωμένη μέθοδο τόσο διεθνώς όσο και στην Ελλάδα, και
   πρέπει να εφαρμόζεται σε κέντρα που παρέχουν τον κατάλληλο λαπαροσκοπικό
   και αναισθησιολογικό εξοπλισμό από έμπειρη χειρουργική ομάδα προς αποφυγή
   επιπλοκών.

   Η εκπαίδευση στην λαπαροσκοπική χειρουργική σήμερα πρέπει να συμβαδίζει με
   τα διεθνή πρότυπα ακολουθώντας συγκεκριμένη καμπύλη εκπαίδευσης γιά κάθε
   επέμβαση, διαχωριζόμενη σε βασική λαπαροσκόπηση η οποία περιλαμβάνει:
   διαγνωστική λαπαροσκόπηση, συμφυσιόλυση, χολοκυστεκτομή, σκωληκοειδεκτομή
   και πλαστική βουβωνοκήλης, και «προχωρημένη» (advanced) λαπαροσκόπηση που
   περιλαμβάνει ενδο- και εξωπεριτοναϊκή συρραφή και εκτέλεση των λοιπών
   ανωτέρω αναφερομένων επεμβάσεων.

   Τηρουμένων όλων των χειρουργικών-λαπαροσκοπικών «αρχών» που συνεχώς
   εμπλουτίζονται και εδραιώνονται η λαπαροσκοπική χειρουργική φαίνεται να
   αποτελεί το παρόν και το μέλλον της χειρουργικής.

   Ανακτήθηκε από
   "http://el.wikipedia.org/wiki/%CE%9B%CE%B1%CF%80%CE%B1%CF%81%CE%BF%CF%83%CE%BA%CE%BF%CF%80%CE%B9%CE%BA%CE%AE_%CF%87%CE%B5%CE%B9%CF%81%CE%BF%CF%85%CF%81%CE%B3%CE%B9%CE%BA%CE%AE"
   Κατηγορία: Χειρουργική

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Bosanski
     • Dansk
     • Deutsch
     • English
     • Español
     • Français
     • עברית
     • Italiano
     • 日本語
     • Nederlands
     • ‪Norsk (bokmål)‬
     • Polski
     • Português
     • Русский
     • Slovenčina
     • Svenska
     • ไทย
     • Türkçe
     • اردو

     • Τελευταία τροποποίηση 15:17, 10 Αυγούστου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
