   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                         Μαρία Πολυδούρη

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

   Η Μαρία Πολυδούρη (1 Απριλίου 1902 - 29
   Απριλίου 1930) ήταν ποιήτρια της
   νεορομαντικής σχολής από την Καλαμάτα.

[Επεξεργασία] Βιογραφία

   Γεννήθηκε την 1η Απριλίου 1902 και ήταν
   κόρη του φιλόλογου Ευγένιου Πολυδούρη
   και της Κυριακής Μαρκάτου, μιας γυναίκας
   με πρώιμες φεμινιστικές αντιλήψεις.
   Ολοκλήρωσε τις γυμνασιακές της σπουδές
   στην Καλαμάτα ενώ είχε φοιτήσει σε
   σχολεία του Γυθείου και των Φιλιατρών.

   Στα γράμματα εμφανίστηκε σε ηλικία 14
   ετών με το πεζοτράγουδο "Ο πόνος της
   μάνας". Αναφέρεται στο θάνατο ενός
   ναυτικού που ξέβρασαν τα κύματα στις
   ακτές των Φιλιατρών και είναι
   επηρεασμένο από τα μοιρολόγια που
   άκουγε στη Μάνη. Στα 16 της διορίστηκε στη
   Νομαρχία Μεσσηνίας και παράλληλα
   εξέφρασε ζωηρό ενδιαφέρον για το
   γυναικείο ζήτημα. Το 1920, σε διάστημα
   σαράντα ημερών, έχασε και τους δύο
   γονείς της.

   Το 1921 μετατέθηκε στη Νομαρχία Αθηνών και
   παράλληλα ενεγράφη στη Νομική Σχολή του
   Πανεπιστημίου Αθηνών. Στην υπηρεσία της
   εργαζόταν και ο ομότεχνός της Κώστας
   Καρυωτάκης. Γνωρίστηκαν και μεταξύ τους
   αναπτύχθηκε ένας σφοδρός έρωτας που
   μπορεί να κράτησε λίγο, αλλά επηρέασε
   καθοριστικά τη ζωή και το έργο της.

   Συναντήθηκαν για πρώτη φορά τον
   Ιανουάριο του 1922. Η Μαρία ήταν τότε 20
   ετών ενώ ο Καρυωτάκης 26. Εκείνη είχε
   δημοσιεύσει κάποια πρωτόλεια ποιήματα
   ενώ εκείνος είχε εκδόσει δύο ποιητικές
   συλλογές, τον "Πόνο των ανθρώπων και των
   πραμάτων" (1919) και τα "Νηπενθή" (1921) και
   είχε ήδη κερδίσει την εκτίμηση κάποιων
   κριτικών και ομότεχνών του.

   Το καλοκαίρι του 1922 ο Καρυωτάκης
   ανακάλυψε ότι έπασχε από σύφιλη, μία
   νόσο που τότε ήταν ανίατη και αποτελούσε
   κοινωνικό στίγμα. Ενημέρωσε αμέσως την
   αγαπημένη του Μαρία και της ζήτησε να
   χωρίσουν. Εκείνη του πρότεινε να
   παντρευτούν χωρίς να κάνουν παιδιά, όμως
   εκείνος ήταν πολύ περήφανος για να
   δεχτεί τη θυσία της. Η Μαρία αμφέβαλε για
   την ειλικρίνειά του και θεώρησε ότι η
   ασθένειά του ήταν πρόσχημα του εραστή
   της για να την εγκαταλείψει.

   Το 1924 μπήκε στη ζωή της ο δικηγόρος
   Αριστοτέλης Γεωργίου, που μόλις είχε
   επιστρέψει από το Παρίσι. Ήταν νέος,
   ωραίος και πλούσιος και η Πολυδούρη τον
   αρραβωνιάστηκε στις αρχές του 1925. Η
   Μαρία όμως αγαπούσε πάντα τον Καρυωτάκη.

   Παρά την αφοσίωση του αρραβωνιαστικού
   της, η Πολυδούρη δεν μπορούσε να
   συγκεντρωθεί σοβαρά σε καμία
   δραστηριότητα. Έχασε τη δουλειά της στο
   δημόσιο μετά από αλλεπάλληλες απουσίες
   και εγκατέλειψε τη Νομική. Φοίτησε στη
   Δραματική Σχολή του Εθνικού Θεάτρου και
   μάλιστα πρόλαβε να εμφανιστεί ως
   ηθοποιός σε μία παράσταση.

   Το καλοκαίρι του 1926 διέλυσε τον αρραβώνα
   της και έφυγε για το Παρίσι. Σπούδασε
   ραπτική αλλά δεν πρόλαβε να εργαστεί
   γιατί προσβλήθηκε από φυματίωση.
   Επέστρεψε στην Αθήνα και συνέχισε τη
   νοσηλεία της στη "Σωτηρία" όπου έμαθε για
   την αυτοκτονία του πρώην εραστή της
   Κώστα Καρυωτάκη. Τον ίδιο χρόνο
   κυκλοφόρησε την πρώτη της ποιητική
   συλλογή "Οι τρίλλιες που σβήνουν" και το
   1929 τη δεύτερη, "Ηχώ στο χάος". Η Πολυδούρη
   άφησε δύο πεζά έργα, το Ημερολόγιό της
   και μία ατιτλοφόρητη νουβέλα με την
   οποία σαρκάζει ανελέητα το συντηρητισμό
   και την υποκρισία της εποχής της. Η
   φυματίωση όμως τελικά την κατέβαλε και,
   τα ξημερώματα της 29ης Απριλίου 1930 άφησε
   την τελευταία της πνοή στην Κλινική
   Χριστομάνου.

[Επεξεργασία] Έργο

   Η Μαρία Πολυδούρη ανήκει στη γενιά του
   1920, που καλλιέργησε το αίσθημα του
   ανικανοποίητου και της παρακμής. Ο
   έρωτας και ο θάνατος είναι οι δύο άξονες
   γύρω από τους οποίους περιστρέφεται η
   ποίησή της. Είναι μεστή από πηγαίο
   λυρισμό που ξεσπά σε βαθιά θλίψη και
   κάποτε σε σπαραγμό, με εμφανείς
   επιδράσεις από τον έρωτα της ζωής της
   Κώστα Καρυωτάκη αλλά και τα μανιάτικα
   μοιρολόγια. Οι συναισθηματικές και
   συγκινησιακές εξάρσεις της Πολυδούρη
   καλύπτουν συχνά κάποιες τεχνικές
   αδυναμίες και στιχουργικές ευκολίες του
   έργου της. Ο Κ. Σεργιόπουλος έχει πει για
   την Πολυδούρη: "Η Μαρία Πολυδούρη έγραφε
   τα ποιήματά της όπως και το ατομικό της
   ημερολόγιο. Η μεταστοιχείωση γινόταν
   αυτόματα και πηγαία {...}, γι'αυτήν η
   έκφραση εσήμαινε κατ' ευθείαν μεταγραφή
   των γεγονότων του εσωτερικού της κόσμου
   στην ποιητική γλώσσα με όλες τις
   γενικεύσεις και τις υπερβολές, που της
   υπαγόρευε η ρομαντική της φύση...".

   Τα Άπαντα της Μαρίας Πολυδούρη
   κυκλοφορούν από τις εκδόσεις "Αστάρτη",
   σε επιμέλεια Τάκη Μενδράκου. Ο
   συγγραφέας και ποιητής Κωστής
   Γκιμοσούλης έχει γράψει μία
   μυθιστορηματική βιογραφία της με τον
   τίτλο "Βρέχει Φως". Ποιήματά της έχουν
   μελοποιήσει Έλληνες συνθέτες, κλασσικοί
   έντεχνοι και ροκ. Ανάμεσά τους οι
   Μενέλαος Παλλάντιος, Κωστής
   Κριτσωτάκης, Νίκος Μαμαγκάκης, Γιάννης
   Σπανός, Νότης Μαυρουδής, Δημήτρης
   Παπαδημητρίου, Μιχάλης Κουμπιός,
   Στέλιος Μποτωνάκης και το συγκρότημα
   "Πληνθέτες".

[Επεξεργασία] Εξωτερικοί σύνδεσμοι

   Wikisource logo
   Στη Βικιθήκη υπάρχει υλικό που έχει
   σχέση με το θέμα:
   Μαρία Πολυδούρη

     * Βιογραφικό κι έργα της.
     * Μαρία Πολυδούρη (1902-1930) - ἡ εὐαίσθητη
       ποιητικὴ γραφίδα.
     * Μία ιστοσελίδα αφιερωμένη στη Μαρία
       Πολυδούρη

    Old book bindings.jpg Αυτό το άρθρο σχετικό με τη
    λογοτεχνία χρειάζεται επέκταση.
    Μπορείτε να βοηθήσετε τη Βικιπαίδεια
    επεκτείνοντάς το!

   Ανακτήθηκε από
   "http://el.wikipedia.org/wiki/%CE%9C%CE%B1%CF%81%CE%AF%CE%B1_%CE%A0%CE%BF%CE%BB%CF%85%CE%B4%CE%BF%CF%8D%CF%81%CE%B7"
   Κατηγορίες: Έλληνες ποιητές |
   Καλαματιανοί | Γεννήσεις το 1902 | Θάνατοι
   το 1930
   Κρυμμένη κατηγορία: Λογοτεχνία-επέκταση

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * English

     * Τελευταία τροποποίηση 13:56, 13 Ιουνίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
