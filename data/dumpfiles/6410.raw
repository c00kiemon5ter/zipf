   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                     Ικαρία

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Συντεταγμένες: 37°35′57.71″N 26°09′59.84″E﻿ / ﻿37.5993639, 26.1666222

                    Ικαρία
     Ο Αρμενιστής, τουριστικό κέντρο του
                    νησιού
     Ο Αρμενιστής, τουριστικό κέντρο του
                    νησιού
                  Γεωγραφία
                GR Ikaria.PNG
   Αρχιπέλαγος      Αιγαίο Πέλαγος
   Έκταση           255 τ.χλμ
   Υψηλότερη Κορυφή Πράμνος (1041 μ)
                    Χώρες
                    Flag of
                    Greece.svg Ελλάδα
   Περιφέρεια       Βορείου Αιγαίου
   Νομός            Σάμου
   Πρωτεύουσα       Άγιος Κήρυκος
          Δημογραφικά Χαρακτηριστικά
   Πληθυσμός        8.312 (απογραφής 2001)
                  Ιστότοπος
                www.ikaria.gr

   Η Ικαρία (ή Ικαριά, στα αρχαία χρόνια Δολύχη) είναι νησί του
   βορειοανατολικού Αιγαίου (ανατολικές σποράδες) και υπάγεται στο Νομό
   Σάμου. Πρωτεύουσα και επίνειο του νησιού είναι ο Άγιος Κήρυκος
   (νοτιοανατολική ακτή), ενώ δεύτερος αναπτυσσόμενος λιμένας είναι ο Εύδηλος
   (βόρεια ακτή).

   Πίνακας περιεχομένων

     • 1 Ταυτότητα Περιοχής

          • 1.1 Γεωγραφική Θέση & Μορφολογία
          • 1.2 Ετυμολογικές & Ερμηνευτικές Αναφορές

     • 2 Ιστορική Εξέλιξη
     • 3 Πολιτισμός

          • 3.1 Λαογραφία

               • 3.1.1 Γνωρίσματα των Κατοίκων
               • 3.1.2 Αριστερές Επιρροές
               • 3.1.3 Ικαριώτικος Χορός

          • 3.2 Μνημεία

               • 3.2.1 Νας
               • 3.2.2 Οινόη
               • 3.2.3 Δράκανο
               • 3.2.4 Θερμαί
               • 3.2.5 Κάστρο του Κοσκινά
               • 3.2.6 Μουσείο Αγίου Κηρύκου
               • 3.2.7 Μουσείο Κάμπου
               • 3.2.8 Μοναστήρι της Ευαγγελίστριας
               • 3.2.9 Μοναστήρι της Παναγίας στο Μουντέ
               • 3.2.10 Μοναστήρι της Οσίας Θεοκτίστης
               • 3.2.11 Ιερά μονή Μαυριανού

     • 4 Παραλίες
     • 5 Ιαματικά Λουτρά
     • 6 Βιβλιογραφία
     • 7 Εξωτερικοί Σύνδεσμοι

[Επεξεργασία] Ταυτότητα Περιοχής

    [Επεξεργασία] Γεωγραφική Θέση & Μορφολογία

   Η Ικαρία είναι ένα από τα μεγαλύτερα νησιά του ανατολικού Αιγαίου, 255
   τετραγωνικά χιλιόμετρα σε έκταση με 102 μίλια (160 χιλιόμετρα) ακτογραμμή
   και ο πληθυσμός της ανέρχεται σε 8.312 κατοίκους (απογραφή 2001).
   Διοικητικά ανήκει στο Νομό Σάμου και χωρίζεται σε τρεις Δήμους, το Δήμο
   Αγίου Κηρύκου με 3.243 κατοίκους, το Δήμο Εύδηλου με 2.831 κατοίκους και
   το Δήμο Ραχών με 2.238 κατοίκους. Μετά το 2010 συγχωνεύτηκαν διοικητικά σε
   ένα δήμο (Άγιος Κήρυκος). Η τοπογραφία της παρουσιάζει αντιθέσεις, καθώς
   εμφανίζει καταπράσινες πλαγιές και γυμνούς απότομους βράχους. Το νησί
   είναι ορεινό στο μεγαλύτερο μέρος του. Διασχίζεται από την οροσειρά του
   Αθέρα (Πράμνος), του οποίου η υψηλότερη κορυφή είναι 1.040 μέτρα. Η
   πλειονότητα των χωριών της είναι ορεινά, κάτι που οφείλεται στην απόκρυψη
   από την θάλασσα κατά τους μεσαιωνικούς χρόνους, για άμυνα από την
   πειρατεία. Η Ικαρία έχει παράδοση στην παραγωγή ενός δυνατού κόκκινου
   κρασιού, γνωστού από τον Όμηρο ως "Πράμνειος Οίνος". Το νησί είναι σε
   μεγάλο κομμάτι του καλυμένο από βλάστηση, κουμαριές, πρίνους και
   πευκοδάση. Υπάρχουν επίσης αφθονία νερών. Στα δυτικά υπάρχει το δάσος του
   Ράντη, ένα από τα σπανιότερα χαρακτηριστικά μεσογειακά προιστορικά δάση.
   Μέρος του νότιου τμήματος έχει καταστραφεί από πυρκαγιά το 1993. Υπάρχουν
   σπάνια και μοναδικά είδη ζώων στο νησί, όπως η σαύρα "κορκόφυλας", αλλά
   και ιδιαίτερη χλωρίδα. Εκτός από συνηθισμένα ζώα, χαρακτηριστικά είναι τα
   ημιάγρια κατσίκια ελευθέρας βοσκής (τα λεγόμενα "ρασκά" = ορεσκά,
   ορεσίβια), τα οποία συναντώνται παντού, διαταράσσοντας την χλωρίδα του
   νησιού με την υπερβόσκηση. Το κλίμα της Ικαρίας θεωρείται ήπιο.

    [Επεξεργασία] Ετυμολογικές & Ερμηνευτικές Αναφορές

   Υπάρχουν θεωρίες για την ετυμολόγηση από την φοινικική ρίζα -καρ, ή από
   τον λαών των Κάρων της Μικράς Ασίας. Άλλη αρχαία ονομασία που συναντάται
   για το νησί είναι Δολύχη που σημαίνει μακριά, λόγω του μακρόστενου
   σχήματός του. Επίσης στη διάρκεια του χρόνου τη συναντάμε και ως Οινόη,
   Ιχθυόεσσα, Ανεμόεσσα, και στο Βυζάντιο ως Μάκρη. Ονομάζεται Ικαρία από το
   μύθο του Ικάρου και το πέλαγος γύρω από το νησί Ικάριο. Ο κάτοικος του
   νησιού ονομάζεται Ικαριώτης - Ικαριώτισσα, (ή απλά Καριώτης - Καριώτισσα ή
   Καριωτίνα) και στον πληθυντικό αποκαλούνται Ικαριώτες - Ικαριώτισσες. Το
   όνομα δε του δεύτερου λιμένα "Εύδηλος" προέρχεται από τα συνθετικά "ευ" +
   "δήλος = φανερός", δηλαδή λιμένας που γίνεται εύκολα φανερός από μακρυά,
   πλησιάζοντας στη βόρεια πλευρά του νησιού.

     • Βλέπε: Ο Μύθος του Ίκαρου και του Δαίδαλου

[Επεξεργασία] Ιστορική Εξέλιξη

   [IMG]
   [IMG]
   Μερική άποψη του λιμένα Αγ. Κηρύκου με το μνημείο του Ίκαρου

   Η Ικαρία έχει κατοικηθεί πρίν από το 7.000 π.Χ., όταν εγκαταστάθηκαν
   Νεολιθικοί προ των Ελλήνων κάτοικοι που οι μετέπειτα Έλληνες αποκαλούσαν
   Πελασγούς. Γύρω στο 750 π.Χ. Έλληνες από τη Μίλητο αποίκισαν την Ικαρία
   ιδρύοντας εγκαταστάσεις στην περιοχή που σήμερα αποκαλείται Κάμπος, την
   οποία τότε αποκαλούσαν Οινόη για το κρασί της. Τον 6ο αιώνα π.Χ. η Ικαρία
   συνενώθηκε με τη Σάμο και αποτέλεσε κομμάτι της θαλάσσιας αυτοκρατορίας
   του Πολυκράτη. Εκείνη την εποχή χτίστηκε ο ναός της Αρτέμιδος στο Να, στη
   βορειοανατολική γωνία του νησιού. Ο Νας ήταν ιερός τόπος και για τους
   προέλληνες κατοίκους του Αιγαίου και ένα σημαντικό λιμάνι του νησιού στην
   αρχαιότητα, ο τελευταίος σταθμός πριν εξερευνηθούν οι επικίνδυνες θάλασσες
   γύρω από την Ικαρία. Ήταν ένα κατάλληλο μέρος για τους ναυτικούς να κάνουν
   θυσίες στην Άρτεμη, η οποία εκτός των άλλων ήταν και προστάτις των
   θαλασσοπόρων. Ο ναός διατηρούνταν σε καλή κατάσταση μέχρι τα μέσα του 19ου
   αιώνα όταν λεηλατήθηκε από τους κατοίκους του χωριού Χριστός Ραχών, οι
   οποίοι πήραν το μάρμαρο προκειμένου να φτιάξουν ασβέστη για την εκκλησία
   στο χωρίο τους. Το 1939 έγιναν ανασκαφές στην περιοχή από τον Έλληνα
   αρχαιολόγο Λίνο Πολίτη. Κατά την Γερμανική και Ιταλική κατοχή της Ικαρίας
   κατά το Β’ Παγκόσμιο Πόλεμο, πολλά από τα τεχνουργήματα που είχαν βρεθεί
   από τον Πολίτη εξαφανίστηκαν. Σύμφωνα με την τοπική παράδοση υπάρχουν
   ακόμα μαρμάρινα αγάλματα κάτω από την άμμο της παραλίας.

   Το 14ο αιώνα μ.Χ. η Ικαρία ήταν κομμάτι της Γενοβέζικης αυτοκρατορίας στο
   Αιγαίο. Σε κάποια στιγμή αυτής της περιόδου οι Ικαριώτες κατέστρεψαν τα
   λιμάνια τους ώστε να αποτρέψουν την απόβαση των ανεπιθύμητων επισκεπτών.
   Σύμφωνα με τους ντόπιους ιστορικούς, οι Ικαριώτες, βασισμένοι σε δικές
   τους κατασκευές, έχτισαν επτά πύργους-παρατηρητήρια κατά μήκος της ακτής.
   Μόλις εμφανιζόταν εχθρικό ή άγνωστο σκάφος, οι παρατηρητές άναβαν αμέσως
   φωτιά και έτρεχαν σε μία δεξαμενή η οποία ήταν πάντα γεμάτη με νερό.
   Τραβούσαν ένα ξύλινο βούλωμα το οποίο υπήρχε στη βάση και το νερό φυσικά
   διέρρεε. Οι φρουροί των άλλων παρατηρητηρίων ειδοποιούνταν από τη φωτιά
   ώστε να κάνουν ταυτοχρόνως το ίδιο. Στο εσωτερικό κάθε δεξαμενής σε κάθε
   κάστρο υπήρχαν πανομοιότυπες γραμμές με εκείνες στα σκεύη που χρησιμεύουν
   ως μεζούρες. Κάθε μια από αυτές τις διαμετρήσεις είχε και ένα διαφορετικό
   μήνυμα συνημμένο πάνω της: «επίθεση πειρατών», «προσέγγιση αγνώστου
   σκάφους», κλπ. Όταν το επίπεδο του νερού έφτανε στο κατάλληλο μήνυμα, οι
   «αποστολείς» επανατοποθετούσαν το βούλωμα στη δεξαμενή και έσβηναν τη
   φωτιά κι έτσι ο καθένας στους άλλους πύργους μπορούσε να διαβάσει το
   μέγεθος και την εγγύτητα του εκάστοτε κινδύνου. Άλλωστε οι πύργοι στα
   υψώματα του νησιού, όπως στου Δρακάνου, αποτελούσαν μέρος του δικτύου
   επικοινωνίας των νησιών μέσω φωτιών από την Αθηναική συμμαχία ακόμη. Παρά
   τάυτα, μόλις τα τελευταία χρόνια το νησί έχει αρχίσει και συνδέεται με
   ταχύπλοα που μειώνουν κατά πολύ τις αποστάσεις και το φέρνουν στην πρώτη
   γραμμή του εναλλακτικού, νησιωτικού τουρισμού.

   [IMG]
   [IMG]
                                  Χωριό Ράχες

   Κατά τη διάρκεια της συγκεκριμένης περιόδου οι Ικαριώτες σπανίως έχτιζαν
   χωριά με την συγκεντρωμένη μορφή που γνωρίζουμε. Κάθε σπίτι ήταν χαμηλό,
   με ένα δωμάτιο, με σκεπή από πέτρινες πλάκες, και βρίσκονταν απομακρυσμένο
   από τα γειτονικά. Είχε μόνο μια χαμηλή πόρτα και ήταν φραγμένο από την
   πλευρά της θάλασσας με ψηλούς τοίχους, ενώ υπήρχε ένα στην στέγη (ο
   ανεφάντης). Επειδή η καμινάδα με τους καπνούς θα μπορούσε να προδώσει την
   ύπαρξή του, πολλές φορές κλείνονταν. Ο καπνός διαχεόταν από τις πλάκες της
   στέγης χωρίς να γίνεται ορατός, καθαρίζοντας ταυτόχρονα τα ξύλα της στέγης
   από έντομα. Τα δωμάτια περιείχαν τα απολύτως απαραίτητα όπως τον χειρόμυλο
   και το τσουκάλι. Η παράδοση υποστηρίζει πως όλοι κοιμόντουσαν στο πάτωμα
   και έκρυβαν τα υπάρχοντά τους μέσα σε σχισμές στους τοίχους. Άντρες και
   γυναίκες φορούσαν σχεδόν τα ίδια ρούχα: υφαντές λινές φούστες για τις
   γυναίκες, ένα είδος φουστανέλας για τους άντρες. Αργότερα καθιερώθηκε η
   βράκα και το γιλέκο για τους άνδρες και η αντίστοιχη παραδοσιακή γυναικεία
   φορεσιά. Αυτός ο τρόπος ζωής συντελούσε στη μακροζωία και στην
   αταξικότητα. Κάθε σπίτι ήταν αυτάρκες, χρησιμοποιοώντας τον ζωτικό χώρο
   γύρω του για καλλιέργεια των απαραίτητων, οι γυναίκες συμμετείχαν στις
   εργασίες και στην κοινωνική ζωή. Τα χωριά δημιουργούντο σιγά-σιγά από
   απόγονους μιας αρχικής οικογένειας, που εξαπλωνώταν. Παρόλη την
   αραιοκατοίκηση, η συνεκτικότητα της κοινωνίας ήταν μεγάλη. Υπήρχαν τα
   πανηγύρια, ομαδικές εργασίες, και τα συμβούλια των γηραιότερων που
   έπαιρναν τις αποφάσεις. Ο τρόπος ζωής και η αρχιτεκτονική αυτή
   διατηρήθηκαν εώς τα τέλη του 19ου αιώνα, και πολλά στοιχεία μέχρι τις
   μέρες μας.

   Οι Ιππότες του Αγίου Ιωάννη, που είχαν την βάση τους στη Ρόδο, ασκούσαν
   εξουσία στην Ικαρία μέχρι το 1521 που η Οθωμανική Αυτοκρατορία ενσωμάτωσε
   την Ικαρία στις κτήσεις της. Τότε επιδεινώθηκε το πρόβλημα της πειρατείας,
   οπότε οι κάτοικοι του νησιού εφάρμοσαν την πρακτική της αφάνειας:
   τραβήχτηκαν στα ορεινά του νησιού, κρύβοντας τους οικισμούς, αλλάκαι τις
   κατοικίες τους. Για την αντιπειρατική άμυνα, εκτός από την "αφάνεια"
   (αραιοκατοίκιση και απόκρυψη των κατοικιών), υπήρχαν παρατηρητήρια -
   βίγλες, διάφορα σημεία συγκέντρωσης και άμυνας του πληθυσμού σε περίπτωση
   επιδρομών (οροπέδια αόρατα από την θάλασσα), και κοινές κρυμμένες
   προμήθειες για χρήση σε ώρα ανάγκης. Η κλοπή τους τιμωρούνταν από το
   ιδιαίτερο εθιμικό δίκαιο της εποχής ακόμη και με θάνατο. Υπάρχουν τέλος
   αναφορές για επίθεση των κατοίκων σε ανεπιθύμητους επισκέπτες των ακτών,
   ακόμη και σε ναυαγούς.Οι Ικαριώτες λιντσάρανε τον πρώτο Τούρκο
   φοροεισπράκτορα, αλλά κατά κάποιον τρόπο κατόρθωσαν να παραμείνουν
   ατιμώρητοι. Η συγκεκριμένη ιστορία, όπως έχει διατηρηθεί στην προφορική
   παράδοση μιλάει για έναν Οθωμανό Αγά, που για να μετακινηθεί έβαλε δύο
   Καριώτες να τον κουβαλήσουν στα χέρια, πάνω σε ένα φορείο. Οι Καριώτες μην
   αντέχοντας τον εξαναγκασμό, τον έριξαν στο γκρεμό, στην περιοχή Κακό
   Καταβασίδι. Οι τουρκικές αρχές συγκέντρωσαν τον πληθυσμό και ρώτησαν ποιοι
   ήταν οι δράστες, αλλά έλαβαν την απάντηση "ούλοι εμείς εφέντη". Η φράση
   έμεινε παροιμιώδης , τονίζοντας την αλληλεγγύη της κοινωνίας εκείνη την
   εποχή.

   Οι Τούρκοι επέβαλλαν ένα πολύ χαλαρό καθεστώς διοίκησης, δεν έστειλαν
   αξιωματούχους στην Ικαρία για αρκετούς αιώνες. Η καλύτερη καταγραφή που
   διαθέτουμε για το νησί κατά τη διάρκεια των συγκεκριμένων χρόνων είναι από
   τον κονδυλοφόρο του Επισκόπου J. Georgirenes που το 1677 περιέγραψε το
   νησί με 1.000 κατοίκους οι οποίοι ήταν οι φτωχότεροι στο Αιγαίο. Το 1827 η
   Ικαρία αποσπάστηκε από την Οθωμανική Αυτοκρατορία, αλλά αναγκάστηκε να
   αποδεχτεί την Τουρκική διοίκηση κάποια χρόνια μετά και παρέμεινε κομμάτι
   της Οθωμανικής Αυτοκρατορίας έως τις 17 Ιουλίου 1912 όταν εξεδίωξε μια
   μικρή τουρκική φρουρά κατά τη διάρκεια της Ικαριακής Επανάστασης. Την 17η
   Ιουλίου του 1912 οι επαναστάτες εξεδίωξαν τις μικρές τουρκικές φρουρές, με
   αρχηγό τον Γιατρό Μαλαχία και πεσόντα ήρωα τον Γεώργιο Σπανό, του οποίου
   το μνημείο βρίσκεται έξω από το χωριό Χρυσόστομος και το άγαλμα του στον
   Εύδηλο. Εξαιτίας των Βαλκανικών πολέμων, η Ικαρία αδυνατούσε να συνενωθεί
   με την Ελλάδα μέχρι το Νοέμβριο του αυτού έτους. Για 5 μήνες παρέμεινε
   ανεξάρτητη πολιτεία, με τις δικές της ένοπλες δυνάμεις, σφραγίδες και ύμνο
   και το όνομα "Ελευθέρα Πολιτεία Ικαρίας". Αυτοί οι πέντε μήνες
   ανεξαρτησίας ήταν δύσκολοι. Οι ντόπιοι είχαν έλλειψη σε προμήθειες, δεν
   είχαν συχνή συγκοινωνία και ταχυδρομικές υπηρεσίες, ενώ κινδύνευαν να
   γίνουν κομμάτι της Ιταλικής Αυτοκρατορίας στο Αιγαίο. Με απόφαση της
   εθνοσυνέλευσης ενώθηκε με την Ελλάδα.

   ΕΘΝΙΚΟΣ ΥΜΝΟΣ ΕΛΕΥΘΕΡΑΣ ΠΟΛΙΤΕΙΑΣ ΙΚΑΡΙΑΣ

   Από το δώμα του Πλάστη σταλμένη / η Θεά η γλυκιά, κατεβαίνει / με ρομφαία
   στο ένα της χέρι / και στο άλλο αναμμένο δαδί, / τη χαρά και το φώς για να
   φέρει / στο μικρό αλλά ανδρείο νησί. /

   Και τα σίδερα σκίζει, σκορπάει / καίει τα ράκη, μακριά τα πετάει / που από
   χρόνια το είχαν ζωσμένο / το νησάκι τ' ωραίο σφικτά, / γιατί ήταν το μαύρο
   δεμένο / στην πικρή του βαρβάρου σκλαβιά. /

   Και κινώντας το κάτασπρο χέρι / με το πύρινο πού 'χε μαχαίρι / με ολόχρυσα
   γράφει ψηφία / στου μαρμάρου την πλάκα βαθειά: / "Είσαι αθάνατη, ναι,
   ΙΚΑΡΙΑ / και στεφάνια σου πρέπουν πολλά"

   (Ποίηση Φραγκίσκος Καρρέρ, Μελοποιήση: Κωνσταντίνος Ψάχος)

   Η πρώτη σημαία της ελευθέρας πολιτείας Ικαρίας ήταν μπλε με έναν λευκό
   σταυρό στη μέση. (Μοιάζει με της ελβετίας αλλά σε μπλε χρώμα).

   Χαρακτηριστική απασχόληση των Ικαριωτών από τα τέλη του 19ου αιώνα μέχρι
   και τα μέσα του 20ου αιώνα ήταν η παραγωγή και εμπορία ξυλοκάρβουνου.
   "Κομπανίες" Ικαριωτών ταξίδευαν για μήνες αρχικά στην Μικρά Ασία και μετά
   το 1922 σε διάφορες περιοχές της Ελλάδας για τον σκοπό αυτό. Στη συνέχεια
   η μεγάλη μετανάστευση, κυρίως στις Η.Π.Α., περιόρισε και μηδένισε τη
   δραστηριότητα αυτή. Η παροικία των Ικαρίων στις Η.Π.Α. είναι σήμερα μεγάλη
   και ιδιαίτερα δυναμική, εξακολουθεί δε να έχει ιδιαίτερους δεσμούς με τον
   γενέθλιο τόπο.

   Το νησί είχε τρομακτικές απώλειες σε έμψυχο και άψυχο δυναμικό κατά τη
   διάρκεια του Β’ Παγκοσμίου Πολέμου και τη Γερμανική και Ιταλική Κατοχή.
   Δεν υπάρχουν ακριβή νούμερα ως προς το πόσοι άνθρωποι λιμοκτόνησαν, αλλά
   στο χωριό Καραβόσταμο πάνω από 100 άτομα πέθαναν από ασιτία. Από τότε στο
   νησί, η πλειονότητα των κατοίκων είναι φίλα προσκείμενη στον Κομμουνισμό,
   ενώ η Ελληνική Κυβέρνηση χρησιμοποιούσε το νησί ως τόπο εξορίας για
   περίπου 13.000 κομμουνιστές από το 1945 έως το 1949. Τόπος εξορίας ήταν
   άλλωστα και παλαιότερα κατά τον Μεταξά, αλλά και κατά την βυζαντινή
   περίοδο όπου αυτοκρατορικές οικογένεις εξορίζονταν στο νησί. Υπήρχε έτσι η
   προκατάληψη στους απλούς ανθρώπους να μην παντρεύονται με ανθρώπους από
   γειτονικά νησιά, θεωρώντας τους εαυτούς τους γαλαζοαίματους. Μέχρι σήμερα
   η Ικαρία ονομάζεται Κόκκινο Νησί ή Κόκκινος Βράχος, εξαιτίας των αριστερών
   πεποιθήσεων των κατοίκων. Η ποιότητα ζωής βελτιώθηκε σημαντικά μετά το
   1960 όταν η Ελληνική Κυβέρνηση ξεκίνησε να επενδύει στην υποδομή των
   νησιών προκειμένου να προωθηθεί ο τουρισμός. Ακόμα και τώρα όμως, η Ικαρία
   θεωρείται από τα "ξεχασμένα" νησιά και οι ντόπιοι βασίζονται στα έσοδα που
   έχουν απo τις διάφορες εκδηλώσεις για τη βελτίωση της τοπικής υποδομής.
   Είναι χαρακτηριστική η έλλειψη σε έργα ρυμοτομικού χαρακτήρα, λόγω της
   βραχώδους και απότομης μορφολογίας που τα καθιστά πολυδάπανα.

[Επεξεργασία] Πολιτισμός

    [Επεξεργασία] Λαογραφία

      [Επεξεργασία] Γνωρίσματα των Κατοίκων

   Η Ικαρία, όπως και κάθε τόπος, έχει τα δικά της χαρακτηριστικά γνωρίσματα
   που συναντώνται σε πολλούς κατοίκους. Είναι ένα νησί αρκετά απόμακρο από
   τη χερσαία Ελλάδα και η απομόνωση τον μεσαίωνα συντέλεσε στο να
   διατηρηθούν πολλά ιδιαίτερα χαρακτηριστικά, όπως η αρχαΐζουσα γλώσσα και
   άλλα έθιμα. Οι κάτοικοι ασχολούνται κυρίως με τη ναυτιλία, ή με τοπικά
   επαγγέλματα, οι δεσμοί τους είναι στενοί και φημίζονται για το ότι δε
   συνηθίζουν να παίρνουν τα πράγματα πολύ σοβαρά.

   Από τους κατοίκους χρησιμοποιείται η έκφραση "το καριώτικο ραχάτι"
   (ραχατιλίκι) που σηματοδοτεί τους αργούς ρυθμούς με τους οποίους κυλά η
   ζωή. Αυτό το γνώρισμα συναντιέται σε πολλές περιοχές της Ικαρίας, από τα
   καφενεία του Αγίου Κηρύκου μέχρι τα ορεινά χωριά των Ραχών όπου ανοίγουν
   τα μαγαζιά λίγο μετά τη δύση του ηλίου. Το συνήθειο του νυχτερινού ωραρίου
   στα εμπορικά μαγαζιά οφείλεται στο ότι παλαιότερα, όλη την ημέρα οι
   άνθρωποι δούλευαν στις αγροτικές εργασίες τους: εξειδικευμένα επαγγέλματα
   δεν υπήρχαν, εκτός λίγων εξαιρέσεων (όπως ο σιδεράς), έτσι ο καθένας
   έπρεπε να φροντίσει για όλες τις ανάγκες της οικογένειας (γεωργία,
   κτηνοτροφία, στέγαση κλπ) μόνος του. Χαρακτηριστική ήταν η ανταλλακτική
   εργασία: όταν κάποιος πχ. έχτιζε, άλλοι τον βοηθούσαν, με αντάλλαγμα την
   βοήθεια του αργότερα στις δικές τους ανάγκες ("μεταχεριά", ή "αλλαξιά"). Η
   οικονομία ήταν ανταλλακτική και δεν χρησιμοποιούσε νόμισμα πριν τα τέλη
   του 19ου αιώνα. Παρά ταύτα οι Καριώτες είναι πολύ κοινωνικοί, φιλικοί και
   φιλόξενοι. Είναι επίσης χαρακτηριστικό το γεγονός της οικειοθελούς
   συμβολής των κατοίκων για την ανάπλαση της περιοχής, όπως για παράδειγμα η
   κατασκευή σκαλοπατιών σε μία πολυσύχναστη παραλία ή παρεμφερή τεχνικά
   έργα.

   Οι ικαριώτες έχουν βαρειά προφορά που θυμίζει αρκετά την κυπριακή. Η
   διάλεκτος είναι έχει πολλά αρχαικά στοιχεία στην γραμματική και το
   λεξιλόγιο, και συνηθίζουν να κόβουν τα σύμφωνα (έ μ_πάαω = δεν πάω). Τα
   διπλά σύμφωνα προφέρονται διαφορετικά, όπως και τα μακρά φωνήεντα.

      [Επεξεργασία] Αριστερές Επιρροές

   Η Ικαρία αποτελούσε στα μέσα του 20ου αιώνα τόπο εξορίας για τους
   αριστερούς ιδεολόγους, λόγω της απόμακρης και βραχώδους φύσης της. Εκείνη
   την περίοδο, κάθε άλλο όμως παρά εξόριστοι ένιωθαν όπως δηλώνουν αργότερα,
   καθώς οι κάτοικοι εκείνης της περιόδου τους φιλοξενούσαν μαζικά στα σπίτια
   τους, τους περιποιούνταν και άκουγαν με προσοχή τις ιδεολογικές τους
   αξίες. Για χάρη της Ικαρίας έγραψε ο Μίκης Θεοδωράκης και το γνωστό στίχο
   "...Βράχο, βράχο τον καημό μου..." που αναφέρεται στην βραχώδη Ικαριά.
   Αυτό το γεγονός είχε ως αποτέλεσμα οι κάτοικοι του νησιού να έχουν
   εμποτισθεί με την αριστερή ιδεολογία.

   Αξιοσημείωτο τουριστικό αξιοθέατο αποτελεί ένας μεγάλος ορεινός βράχος σε
   απόκρυμνη πλαγία, τον οποίο οι κάτοικοι αποκαλούν "Γεώργιο Παναδρέου",
   καθώς θυμίζει πολύ το προφίλ του "γέρου της δημοκρατίας".

      [Επεξεργασία] Ικαριώτικος Χορός

   Ιδιαίτερα γνωστός στο πανελλήνιο είναι ο ικαριώτικος χωρός που χορεύεται
   στα τοπικά πανηγύρια, από τα οποίο ευρέως γνωστό είναι της Αγίας Μαρίνας,
   ημέρας της απελευθέρωσης του νησιού και του 15 Αύγουστου. Τα τελευταία
   χρόνια τα πανηγύρια έχουν "ξαναγεννηθεί" με την συμμετοχή της νεολαίας
   αλλά και των επισκεπτών του νησιού τα καλοκαίρια, καθώς είναι ένα από τα
   στοιχεία της ιδοτυπίας των Ικαρίων. Στα Καριώτικα πανηγύρια, οι
   διοργανωτές είναι όλοι εθελοντές του χωριού που μαγειρεύουν (βραστό και
   ψητό κατσίκι, πατάτες, σαλάτες, κλπ.), σερβίρουν, ενώ η ορχήστρα με
   κυρίαρχο το βιολί δίνουν ιδιαίτερη έμφαση στον Καριώτικο χορό. Τα έσοδα
   χρησιμοποιούνται στην συνέχεια για έργα της κοινότητας του χωριού. Το
   δυνατό κόκκινο Καριώτικο κρασί συμβάλλει έτσι ώστε πολλά πανηγύρια να
   έχουν πολύ κέφι και να διαρκούν όλη τη νύχτα. Όλα αυτά συνιστούν
   πρωτοτυπίες στον Ελλαδικό χώρο κάνοντας τα πανηγύρια της Ικαρίας μοναδικά.

   Πανηγύρια δήμου Ευδήλου

     • 05 Μαίου - Κάμπος

     • 21 Μαίου - Αυλάκι

     • Ιούνιος - Αγ. Πάντων Δρούτσουλας,

     • 29 Ιουνίου - Πλατάνι

     • 01 Ιουλίου - Καραβόσταμο

     • 17 Ιουλίου - Αρέθουσα

     • 20 Ιουλίου - Κοσσοίκια και Πηγή

     • 26 Ιουλίου - Πετροπούλι και Καραβόσταμο

     • 27 Ιουλίου - Φείδως (Αυλάκι)

     • Αύγουστος - Εύδηλος, Μαγγανίτης

     • 06 Αυγούστου - Φραντάτο και Δάφνη

     • 10 Αυγούστου - Στελί

     • 15 Αυγούστου - Ακαμάτρα και Καραβόσταμο

     • 27 Αυγούστου - Μάραθο

     • Το Δεκέμβρη του 2008 (6/12/2008) αναβίωσε έπειτα από πολλά χρόνια το
       πανηγύρι του Αγίου Νικολάου στον Μαγγανίτη

   Πανηγύρια Δήμου Ραχών

     • 10 Φεβρουαρίου - Κάλαμος

     • 23 Φεβρουαρίου - Αγ. Πολύκαρπος

     • 25 Μαρτίου - Μαυριανού

     • 23 Απριλίου - Αμάλου

     • 14 Μαίου - Αγ. Ισίδωρος

     • Μάιος - Αρμενιστής

     • Μάιος - Καστανιές (Τραγοστάσι)

     • Ιούνιος - Αγ. Πάντων Τραπάλου

     • 24 Ιουνίου - Αγ. Ιωάννης (Χριστός Ραχών)

     • 30 Ιουνίου - Πέζι

     • 01 Ιουλίου - Μανδριά

     • 20 Ιουλίου - Καρές, Προφήτης Ηλίας, Βρακάδες

     • 26 Ιουλίου - Καρκινάγρι

     • 27 Ιουλίου - Αγ. Παντελεήμονας

     • 06 Αυγούστου - Κάλαμος, Χριστός Ραχών

     • 15 Αυγούστου - Γιαλισκάρι, Κουνιάδοι, Λαγκάδα

     • 27 Αυγούστου - Μανδριά

     • Αύγουστος - Βρακάδες

     • Αύγουστος - Αγ. Δημήτριος

     • 29 Αυγούστου - Προεσπέρα

     • 26 Οκτωβρίου - Αγ. Δημήτριος

     • 07 Ιανουαρίου - Προεσπέρα

   Πανηγύρια Δήμου Αγίου Κηρύκου

     • 01 Ιουλίου - Αγ. Αναργύρων, Θέρμα

     • 07 Ιουλίου - Αγ. Κυριακής, Φάρος

     • 15 Ιουλίου - Αγ. Κήρυκου, Αγ. Κήρυκος

     • 17 Ιουλίου - Αγ. Μαρίνας, Αγ. Κήρυκος

     • 20 Ιουλίου - Προφήτη Ηλία, Γλαρέδο και Μηλιοπό

     • 26 Ιουλίου - Αγ. Παρασκευής, Ξυλοσύρτης και Περδίκι

     • 27 Ιουλίου - Αγ. Παντελεήμονα, Αγ. Παντελεήμονας

     • 06 Αυγούστου - Μεταμόρφωση του Σωτήρος, πανηγύρι Οξέ

     • 15 Αυγούστου - Κοίμηση της Θεοτόκου, Χρυσόστομος, Παναγιά, Περδίκι και
       Μονοκάμπι

     • 27 Αυγούστου - Αγ. Φανουρίου, Αγ. Παντελεήμονας

     • 29 Αυγούστου - Αγ. Ιωάννου του Προδρόμου, Μαυράτο

     • 08 Σεπτεμβρίου - Γέννηση της Θεοτόκου, Πλαγιά

     • 17 Σεπτεμβρίου - Αγ. Σοφίας, Μονοκάμπι

    [Επεξεργασία] Μνημεία

      [Επεξεργασία] Νας

   Αρχαία πόλη όπου κατά την μυθολογία κατοικούσαν οι Ναϊάδες. Στην
   αρχαιότητα υπήρχε ένα από τα πιο φημισμένα Ιερά, αφιερωμένο στην Ταυροπόλο
   Αρτέμιδα. Από το αρχαίο λιμάνι σώζεται σήμερα η προκυμαία και το δάπεδο
   του Ιερού. Βρίσκεται δυτικά του Αρμενιστή. Ο Νάς είναι ευρέως γνωστός ως
   τόπος εναλλακτικού τουρισμού, με πληθώρα σκηνών να στήνονται στο πράσινο,
   φιλήσυχο και δροσερό τοπίο.

      [Επεξεργασία] Οινόη

   Αρχαία πρωτεύουσα του νησιού. Ονομάζονταν και Διονυσιάδα. Σώζονται ίχνη
   από το τείχος που περιέκλειε την πόλη, καθώς και το ερειπωμένο οίκημα της
   Βυζαντινής περιόδου. Τα ευρήματα ευρίσκονται στην σημερινή περιοχή Κάμπο

      [Επεξεργασία] Δράκανο

   Αρχαία πόλη που θεωρείται και πατρίδα του Διόνυσου. Βρίσκεται στην περιοχή
   Φανάρι στο ανατολικότερο σημείο του νησιού. Σήμερα σώζονται ερείπια του
   αρχαίου κάστρου και πάνω σε ύψωμα ο Πύργος του Δράκανου, κυκλικό
   οικοδόμημα Αλεξανδρινής εποχής, 4ου π.Χ. αιώνα.

      [Επεξεργασία] Θερμαί

   Πόλη της αρχαιότητας με τις γνωστές ραδιούχες ιαματικές πηγές. Είναι λίγο
   ανατολικότερα από τα σημερινά Θέρμα (βυθίστηκαν από σεισμό την ρωμαική
   εποχή).

      [Επεξεργασία] Κάστρο του Κοσκινά

   Φρούριο Βυζαντινής εποχής, έργο του 10ου αιώνα, κοντά στο χωριό Κοσοίκια
   στη βόρεια περιοχή του νησιού. Μέσα στο φρούριο βρίσκεται η εκκλησία του
   Αγίου Γεωργίου του Δοργανά.

      [Επεξεργασία] Μουσείο Αγίου Κηρύκου

   Στο Αρχαιολογικό Μουσείο, μέσα σε νεοκλασσικό κτήριο, υπάρχουν πολλά
   αρχαία ευρήματα, αγγεία, στήλες, λίθινα και χάλκινα εργαλεία, αμφορείς που
   βρέθηκαν στο βυθό της θάλασσας, κ.ά. Λειτουργεί και λαογραφικό μουσείο.

      [Επεξεργασία] Μουσείο Κάμπου

   Υπάρχουν αξιόλογα αρχαιολογικά ευρήματα από τα ερείπια της αρχαίας Οινόης,
   όπως συλλογές από εργαλεία νεολιθικής εποχής, αγγεία όλων των εποχών της
   αρχαιότητας, πήλινα ειδώλια, ανάγλυφα επιτύμβια, νομίσματα, κ.ά.

      [Επεξεργασία] Μοναστήρι της Ευαγγελίστριας

   Χτίστηκε τον 17ο αιώνα. Βρίσκεται δυτικά του Αγ. Κηρύκου κοντά στον
   Ξυλοσύρτη. Μέσα στο μοναστήρι βρίσκεται η εκκλησία του Αγ. Μακαρίου.

   Klosterikaria.JPG
   [IMG]

      [Επεξεργασία] Μοναστήρι της Παναγίας στο Μουντέ

   Μοναστήρι του 13ου αιώνα με τοιχογραφίες και παλιές εικόνες. Βρίσκεται
   κοντά στο Χριστό Ραχών σε μια μαγευτική καταπράσινη τοποθεσία με
   εκπληκτική θέα.

      [Επεξεργασία] Μοναστήρι της Οσίας Θεοκτίστης

   Βρίσκεται στο χωριό Πηγή κοντά στον Κάμπο. Η εκκλησία είναι αγιογραφημένη
   με την τεχνική φρεσκό ακολουθώντας Αγιορείτικη διάταξη.

      [Επεξεργασία] Ιερά μονή Μαυριανού

   Νότια από το Να, στις δυτικές ακτές του νησιού. Αντίκρυ το πέλαγος με
   υπέροχα ηλιοβασιλέματα.

[Επεξεργασία] Παραλίες

   Την Ικαρία την χαρακτηρίζει η άγρια ομορφιά. Πυκνή βλάστηση, ψηλά βουνά,
   ποτάμια, χαράδρες, μα πάνω απ' όλα οι πανέμορφες παραλίες της. που
   προκαλούν δέος και σαγηνεύουν. Εκτός από τις αμμουδιές, πάρα πολλές είναι
   οι παραλίες με βότσαλο, και υπάρχουν και πολλές ερημικές παραλίες χωρίς
   χωρίς πρόσβαση από αυτοκίνητο. Στον νότο, στην πλευρά του Αγίου Κηρύκου
   συναντάμε προσβάσιμες παραλίες στο Πριόνι, τη Λευκάδα, το Ξυλοσύρτη, το
   Φάρο, το Δράκανο, το Κεραμέ και στα Θέρμα. Στον βορρά, στην περιοχή του
   Ευδήλου, στο Φύτεμα, στο Φλες, στο Κεραμέ, στο Κυπαρίσσι, Κάμπος-Οινόη και
   στο Καραβόσταμο ενώ στην περιοχή των Ραχών το Γιαλισκάρι, τη Μεσαχτή, το
   Λιβάδι, ο Νας.

[Επεξεργασία] Ιαματικά Λουτρά

   Η ιστορία των λουτρών είναι συνδεδεμένη με την ιστορία του τόπου μας. Οι
   αρχαίοι Έλληνες ήταν από τους πρώτους που χρησιμοποίησαν τα λουτρά, όπως
   επίσης αρχαίοι Έλληνες γιατροί, φυσικοί, ιστορικοί, και γεωγράφοι ήταν οι
   πρώτοι που ασχολήθηκαν με τις πηγές και τα μεταλλικά ύδατα. Στα Ασκληπιεία
   από τον 13ον π.Χ. αιώνα χρησιμοποιούσαν τα λουτρά για θεραπευτικούς
   λόγους. Πρώτος παρατηρητής των ιαματικών υδάτων υπήρξε ο ιστορικός
   Ηρόδοτος, προηγήθηκε του Ιπποκράτη, περιγράφοντας μάλιστα αρκετές
   ιαματικές πηγές.

   Τύχη καλή προίκισε την Ικαρία με τον ανεκτίμητο πλούτο των ιαματικών
   υδάτων. Οι πηγές της Ικαρίας θεωρούνται μεταξύ των πλέον ραδιενεργών πηγών
   του κόσμου.

   Ανάμεσα στις δεκαεπτά (17) κυριότερες ιαματικές πηγές της Χώρας μας, είναι
   γνωστή η Ικαρία για τις δικές της, που βρίσκονται στην περιοχή του Δήμου
   Αγίου Κηρύκου. Ανήκουν στην κατηγορία των θερμών ραδιενεργών αλιπηγών
   διαφέροντας μεταξύ τους ως προς την ένταση της ραδιενέργειας και την
   θερμοκρασία. Υπάρχουν οκτώ (8) θερμοπηγές που αναβλύζουν σε διάφορα σημεία
   του νησιού.

   Ανήκουν στην κατηγορία των υπέρθερμων ραδιενεργών αλιπηγών, διαφέροντας
   μεταξύ τους ως προς το ποσό της ραδιενέργειας και της θερμοκρασίας.

   Από αυτές οι πηγές Θερμό και Χλιό - Θερμό βρίσκονται δυτικά του Αγίου
   Κηρύκου και σε απόσταση 2.500 μ. και 1.800 μ. αντίστοιχα στην περιοχή
   Λευκάδας.

   Η πηγή Μουσταφά - Λίτζα βρίσκεται σε μικρή απόσταση ανατολικά του
   Επαρχείου μέσα στην πόλη του Αγ. Κηρύκου. Πέντε πηγές του Σπηλαίου του
   Παμφίλη, του Κράτσα, της Αρτέμιδος και του Απόλλωνος βρίσκονται στην
   περιοχή των Θερμών. Υπάρχουν οι μη αξιοποιημένες πηγές στην Λευκάδα αλλά
   και στα χαλασμένα Θέρμα, που βρίσκονται στην φύση δίπλα στην θάλασσα. Στη
   βορειοανατολική ακτή του νησιού βρίσκεται η πηγή της Αγίας Κυριακής. Στην
   περιοχή του Ξυλοσύρτη αναβλύζει μια άλλη πηγή 10 μ. από τη θάλασσα με την
   ονομασία "Αθάνατο νερό". Το νερό της πηγής αυτής, διουρητικό, βοηθάει στην
   αποβολή λίθων και άμμου από τα νεφρά και την κύστη.

   Την υψηλή ραδιενέργεια των πηγών της Ικαρίας διαπίστωσε πρώτος ο Μ.
   Περτέσης τα έτη 1936 και 1938. Η πρώτη μελέτης της αξιοποίησης των
   θερμομεταλλικών πηγών της Ικαρίας έγινε το 1962 από το Πανεπιστήμιο
   Θεσσαλονίκης (Α. Κ. Μακρή).

   Σύμφωνα με την μελέτη του Υπουργείου Συντονισμού (1980), παρατηρούνται
   αλλαγές στην συγκέντρωση του ραδονίου και στην χημική σύσταση των πηγών.

   Τα ύδατα των θερμομεταλλικών πηγών Ικαρίας θεωρούνται κατάλληλα για την
   θεραπεία των παρακάτω παθήσεων:

    1. Υπόξεις και χρόνιοι ρευματισμοί όπου περιλαμβάνονται διάφορες μορφές
       αρθρίτιδας.
    2. Ουρική αρθρίτιδα.
    3. Νευραλγίες, νευρίτιδες και μυϊτιδες.
    4. Γυναικολογικές παθήσεις.
    5. Διαταραχές των ενδοκρινών αδένων.
    6. Ορισμένες περιπτώσεις ανωμαλιών του κυκλοφορικού συστήματος.
    7. Διαταραχές του αναπνευστικού συστήματος.
    8. Δερματικές παθήσεις.

   Θα πρέπει να επισημάνουμε ότι δεν υπάρχει κίνδυνος από την ραδιενέργεια
   των παραπάνω θερμομεταλλικών πηγών κατά το λούσιμο, γιατί η ραδιενέργεια
   που έχουν είναι εντός ορίων και οφείλεται αποκλειστικά στο αέριο ραδόνιο,
   το οποίο και αποβάλλεται, και όχι σε άλατα ραδίου. Ακόμη ο τρόπος χρήσης
   των υδάτων μειώνει αισθητά το ποσόν της ραδιενέργειας.

[Επεξεργασία] Βιβλιογραφία

     • "Ικαρία: Αναρχική καρδιά μου". Ειδικό αφιέρωμα περιοδικού "Γεωτρόπιο"
       τεύχος 59 σελ. 34-48 (Μάιος 2001)
     • [1] Αφιέρωμα της εφημερίδας Καθημερινή

[Επεξεργασία] Εξωτερικοί Σύνδεσμοι

   Commons logo
   Τα Κοινά έχουν πολυμέσα σχετικά με το θέμα
   Ικαρία

     • The Official Self - Government Web Page Of Ikaria (Icaria) Island
     • Δήμος Αγίου Κηρύκου Ικαρίας
     • Κρατικός Αερολιμένας Ικαριας

     • Α Web Page Of Ikaria (Ikaria) Island
     • Portal για την Ικαρία (και πηγή μέρους του υλικού αυτής της σελίδας)
     • Πανικάριος Πολιτιστικός Σύλλογος Άρτεμις Ταυροπόλος
     • Σύλλογος Νεολαίας Ικαρίας
     • Άρθρο για την μακροζωία στην Ικαρία, Στην Ικαρία «κρύβεται» το μυστικό
       της μακροζωίας, Ελευθεροτυπία, 22 Απριλίου 2009.
     • Φωτογραφίες από την Ικαρία
     • [2] Βιβλιογραφία για την Ικαρία
     • [3] Πληροφορίες από το Ίδρυμα Μείζονος Ελληνισμού
     • [4] Τα μονοπάτια της Ικαρίας
     • [5] Τοπικό περιοδικό
     • [6] Ηλεκτρονικό περιοδικό

   π • σ • ε
                         Νησιά Βορειοανατολικού Αιγαίου
                  Άγιος Ευστράτιος  · Άγιος Μηνάς Φούρνων  · Αντίψαρα  ·
   Ελληνικά νησιά Θύμαινα  · Ικαρία  · Λέσβος  · Λήμνος  · Οινούσσες  ·
                  Σαμιοπούλα  · Σαμοθράκη  · Σάμος  · Φούρνοι  · Χίος  · Ψαρά
   Τούρκικα νησιά Εγγλεζονήσι  · Μοσχονήσια  · Ίμβρος  · Τένεδος

   Ανακτήθηκε από
   "http://el.wikipedia.org/wiki/%CE%99%CE%BA%CE%B1%CF%81%CE%AF%CE%B1"
   Κατηγορίες: Νησιά του βορειοανατολικού Αιγαίου | Ικαρία

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Boarisch
     • Български
     • Català
     • Dansk
     • Deutsch
     • English
     • Español
     • Eesti
     • Suomi
     • Français
     • Galego
     • Hrvatski
     • Italiano
     • 日本語
     • Latina
     • Nederlands
     • ‪Norsk (nynorsk)‬
     • Polski
     • Português
     • Русский
     • Srpskohrvatski / Српскохрватски
     • Српски / Srpski
     • Svenska
     • Українська
     • 中文

     • Τελευταία τροποποίηση 11:42, 14 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
