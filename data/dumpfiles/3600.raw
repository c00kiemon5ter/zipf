   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                               Άγιο Μύρο

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Άγιο Μύρο

   Άγιο Μύρο ονομάζεται ένα μείγμα λαδιού
   και 57 διαφορετικών φαρμακευτικών φυτών
   και αρωματικών ουσιών, το οποίο
   παρασκευάζεται κατ' αρχαίο προνόμιο
   αποκλειστικά στο Οικουμενικό
   Πατριαρχείο, κάθε δέκα περίπου χρόνια,
   και κατόπιν αποστέλλεται σε όλες τις
   Ορθόδοξες Εκκλησίες, προκειμένου να
   χρησιμοποιηθεί κατά το μυστήριο του
   χρίσματος (μετά τη βάπτιση). Ονομάζεται
   και «έλαιον ευχαριστίας», «έλαιον
   χρίσεως», «χρίσμα ευχαριστίας», «χρίσμα
   επουράνιον».

   Πίνακας περιεχομένων

     * 1 Ιστορία
     * 2 Συστατικά
     * 3 Διαδικασία παρασκευής
     * 4 Χρήση
     * 5 Πηγές

[Επεξεργασία] Ιστορία

   Η παρασκευή (έψηση) του Αγίου Μύρου
   βασίζεται στην περιγραφή του Μωυσή στο
   Βιβλίο της Εξόδου (Έξοδος λ΄ 22-25), όπου
   αναφέρεται: «καὶ ἐλάλησε Κύριος πρὸς
   Μωυσῆν λέγων· καὶ σὺ λάβε ἡδύσματα, τὸ
   ἄνθος σμύρνης ἐκλεκτῆς πεντακοσίους
   σίκλους καὶ κινναμώμου εὐώδους τὸ
   ἥμισυ τούτου διακοσίους πεντήκοντα καὶ
   καλάμου εὐώδους διακοσίους πεντήκοντα
   καὶ ἴρεως πεντακοσίους σίκλους τοῦ
   ἁγίου καὶ ἔλαιον ἐξ ἐλαιῶν εἲν καὶ
   ποιήσεις αὐτὸ ἔλαιον χρῖσμα ἅγιον,
   μύρον μυρεψικὸν τέχνῃ μυρεψοῦ· ἔλαιον
   χρῖσμα ἅγιον ἔσται».

   Το Άγιο Μύρο ξεκίνησε να παρασκευάζεται
   τον 2ο μ.Χ. αιώνα, όταν ο Χριστιανισμός
   επεκτάθηκε πολύ γεωγραφικά, προκειμένου
   να μπορεί να τελείται το μυστήριο του
   χρίσματος σε απομακρυσμένες περιοχές
   όπου δεν μπορούσαν να πάνε οι Απόστολοι,
   που έχοντας την επιφοίτηση του Αγίου
   Πνεύματος ήταν οι μόνοι που μπρούσαν να
   τελέσουν το μυστήριο. Ως τον 8ο αιώνα, το
   δικαίωμα παρασκευής Αγίου Μύρου είχαν
   όλοι οι επίσκοποι. Σιγά σιγά όμως το
   δικαίωμα αυτό περιορίστηκε στους
   Πατριάρχες και κατόπιν στον Οικουμενικό
   Πατριάρχη, για λόγους διοικητικής τάξης
   και ενότητας των εκκλησιών.

   Σύμφωνα με γραπτές μαρτυρίες που
   υπάρχουν, Άγιο Μύρο παρασκευάστηκε:

    1. Το 1208 επί Πατριαρχίας Μιχαήλ Δ΄ (στη
       Νίκαια)
    2. Το 1705 επί Πατριαρχίας Γαβριήλ Γ΄
    3. Το 1759 επί Πατριαρχίας Σεραφείμ Β΄
    4. Το 1833 επί Πατριαρχίας Κωνσταντίου Α΄
    5. Το 1856 επί Πατριαρχίας Κύριλλου Ζ΄
    6. Το 1865 επί Πατριαρχίας Σωφρονίου Γ΄
    7. Το 1879 επί Πατριαρχίας Ιωακείμ του Γ΄
    8. Το 1890 επί Πατριαρχίας Διονυσίου Ε΄
    9. Το 1903 επί Πατριαρχίας Ιωακείμ του Γ΄
   10. Το 1912 επί Πατριαρχίας Ιωακείμ του Γ΄
   11. Το 1928 επί Πατριαρχίας Βασιλείου του Γ΄
   12. Το 1939 επί Πατριαρχίας Βενιαμίν
   13. Το 1951 επί Πατριαρχίας Αθηναγόρα
   14. Το 1960 επί Πατριαρχίας Αθηναγόρα
   15. Το 1973 επί Πατριαρχίας Δημητρίου
   16. Το 1983 επί Πατριαρχίας Δημητρίου
   17. Το 1992 επί Πατριαρχίας Βαρθολομαίου
   18. Το 2002 επί Πατριαρχίας Βαρθολομαίου

[Επεξεργασία] Συστατικά

   Τα συστατικά του Αγίου Μύρου αλλάζουν
   από εποχή σε εποχή. Η πρώτη γραπτή
   συνταγή, σε βερβερινό κώδικα του 8ου
   αιώνα, αναφέρει 13 υλικά. Αυτά
   αυξομειώνονταν κατά καιρούς από τους
   αρμόδιους για την παρασκευή «μυρεψούς»
   και είναι καταγεγραμμένα στην τυπική
   διάταξη της Συνοδικής εν Μόσχα
   Βιβλιοθήκης, στο Ευχολόγιο του Γκόαρ και
   στο Μέγα Ευχολόγιο. Το 1951, επί
   πατριαρχίας Αθηναγόρα,
   οριστικοποιήθηκε ο αριθμός των
   συστατικών σε 57.

   Τα κυριότερα αυτών είναι: αγγελική,
   αριστολοχία, άσσαρο, βαλσαμέλαιο, βατάνι
   άκαιρο, δρόγες, ελαιόλαδο, ελένιο,
   εχινάνθη, ζινγκίβερη, ζουτομπά, ίριδα,
   καγχρεά, κανέλα, καρποβάλσαμο,
   καρυοφύλλι, κάσσια μαύρη, κελτικό,
   κιννάμωμο, κόρο, κρασί, κύπερι, λάβδανο,
   μάκαρι, μαστίχα Χίου, ματλαία ελαίου,
   μητζόκοκκαμύρα, μυροβάλανο, νάρδος,
   ξυλοβάλσαμο, πέτιτο, πιπέρι μαύρο,
   ροδέλαιο (αποστέλλεται από το
   Πατριαρχείο Βουλγαρίας), σάψιχο, σμύρνα,
   στάχο, στύρακας, τερεβινθίνη,
   τζιτζίβερι, φύλλα ινδικού. Βασικό
   συστατικό επίσης είναι και ο μόσχος,
   φυσική αρωματική ουσία που εξάγεται από
   τον αδένα ενός είδους ελαφιού και
   αποτελεί ένα από τα πιο ακριβά συστατικά
   της αρωματοποιίας.

[Επεξεργασία] Διαδικασία παρασκευής

   Το Άγιο Μύρο παρασκευάζεται με απόφαση
   της Συνόδου του Πατριαρχείου, όταν αυτή
   διαπιστώσει ότι το Μύρο τελειώνει, κάτι
   που στη σύγχρονη εποχή συμβαίνει
   περίπου κάθε δέκα χρόνια. Την παρασκευή
   επιβλέπουν δυο επιτροπές, η
   εκκλησιαστική που αποτελείται από
   ιερείς και η επιτροπή κοσμητόρων που
   περιλαμβάνει σχετικούς με το τεχνικό
   μέρος της παρασκευής χημικούς,
   φαρμακοποιούς και εμπόρους αρωματικών
   ειδών, της οποίας προεδρεύει ο Άρχων
   Μυρεψός. Η έψηση του Μύρου γίνεται κατά
   τη Μεγάλη Εβδομάδα, από την Κυριακή των
   Βαΐων έως και τη Μεγάλη Πέμπτη. Η έψηση
   του Μύρου γίνεται σε ειδικό Κουβούκλιο,
   το οποίο υπάρχει στο Πατριαρχείο.

   Την Κυριακή των Βαΐων και τη Μεγάλη
   Δευτέρα γίνεται από τον Πατριάρχη
   ευλογία των κοσμητόρων και Μικρός
   Αγιασμός των σκευών και υλικών που θα
   χρησιμοποιηθούν για την παρασκευή του
   Μύρου. Στο τέλος του αγιασμού ο
   Πατριάρχης, αφού βάλει ορισμένα από τα
   υλικά στους λέβητες, ανάβει τη φωτιά για
   το ψήσιμο, που καίει με κομμάτια παλαιών
   εικόνων, φθαρμένα εκκλησιαστικά έντυπα,
   καθώς και άχρηστα ξύλα από διάφορα μέρη
   ναών. Τη Μεγάλη Τρίτη γίνεται μνημόσυνο
   αυτών που έχουν δωρίσει χρήματα ή είδη
   για την παρασκευή του Μύρου καθώς και
   ανάγνωση του Ιερού Ευαγγελίου. Τη Μεγάλη
   Τετάρτη συμπληρώνεται το μίγμα στους
   λέβητες με τον μόσχο και τα διάφορα
   βότανα, και ολοκληρώνεται έτσι η
   παρασκευή του Μύρου, που τοποθετείται σε
   αργυρά δοχεία. Τέλος το πρωί της Μεγάλης
   Πέμπτης τελείται ο Όρθρος στο
   παρεκκλήσι του Αγίου Ανδρέα. Κατόπιν
   διεξέγεται λιτανεία στο εσωτερικό της
   Πατριαρχικής Αυλής, στην οποία το Μύρο
   μεταφέρεται από 24 αρχιμανδρίτες που
   κρατούν τα 12 μεγάλα αργυρά δοχεία και
   τελευταίο τον Πατριάρχη με μια μικρή
   Μυροθήκη. Παρίστανται επίσης διπλωμάτες
   και εκπρόσωπος του ελληνικού κράτους. Η
   τελετή ολοκληρώνεται με Θεία
   Λειτουργία, κατά τη διάρκεια της οποίας
   ευλογείται και καθαγιάζεται το Άγιο
   Μύρο. Κατόπιν το Μύρο μεταφέρεται και
   αποθηκεύεται στα μεγάλα δοχεία του
   Μυροφυλακίου, στον Πύργο του
   Πατριαρχείου. Από εκεί διανέμεται στις
   Ορθόδοξες Εκκλησίες.

[Επεξεργασία] Χρήση

   Εκτός από το μυστήριο του χρίσματος,
   κατά το οποίο η χρήση Αγίου Μύρου
   συμβολίζει τη μετάδοση των χαρισμάτων
   του Αγίου Πνεύματος στο βαπτιζόμενο, το
   Άγιο Μύρο χρησιμοποιείται και:

    1. Για το χρίσμα ανθρώπων που
       προσέρχονται στην Ορθοδοξία από άλλα
       δόγματα, των οποίων γίνεται δεκτή η
       προηγούμενη βάπτιση
    2. Στα εγκαίνια ναών, για τον καθαγιασμό
       της Αγίας Τράπεζας
    3. Στην καθιέρωση ιερών αντικειμένων και
       εικόνων
    4. Στη στέψη ορθοδόξων Βασιλέων και
       Αυτοκρατόρων
    5. Στην ανακομιδή ιερών λειψάνων

[Επεξεργασία] Πηγές

     * Αποστολική Διακονία της Εκκλησίας της
       Ελλάδος
     * «Χρίσμα επουράνιον» από το Φανάρι, το
       Βήμα, 28 Απριλίου 2002
     * Πώς φτιάχνεται το Αγιο Μύρο,
       Ελευθεροτυπία, 27 Απριλίου 2002
     * Ιωσήφ Κωνσταντινίδης
     * Αντιαιρετικόν Εγκόλπιον

   Ανακτήθηκε από
   "http://el.wikipedia.org/wiki/%CE%86%CE%B3%CE%B9%CE%BF_%CE%9C%CF%8D%CF%81%CE%BF"
   Κατηγορία: Ορθόδοξη Εκκλησία

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Deutsch
     * English
     * Español
     * Esperanto
     * Français
     * 한국어
     * Italiano
     * ქართული
     * Limburgs
     * Nederlands
     * Polski
     * Русский
     * Slovenščina
     * Suomi

     * Τελευταία τροποποίηση 13:07, 7 Νοεμβρίου
       2009.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
