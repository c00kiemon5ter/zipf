   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                 Λανσάνα Κοντέ

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Ο Λανσάνα Κοντέ, πρόεδρος της Γουινέας από το 1984 ως το 2008.

   Ο Λανσάνα Κοντέ (Lansana Conte) ήταν πολιτικός και στρατιωτικός από τη
   Γουινέα. Ήταν Πρόεδρος της χώρας από τις 3 Απριλίου του 1984, μέχρι τον
   θάνατό του στις 22 Δεκεμβρίου του 2008. Ήταν Μουσουλμάνος και μέλος της
   εθνότητας Soussou.

   Πίνακας περιεχομένων

     • 1 Βιογραφία
     • 2 Πραξικοπηματική άνοδος στην εξουσία
     • 3 Αλλαγές στο καθεστώς
     • 4 Επανεκλογές
     • 5 Ταραχές και κρίση του 2007
     • 6 Θάνατος
     • 7 Παραπομπές

[Επεξεργασία] Βιογραφία

   Γεννήθηκε στη Μουσάγια Λουμπάγια το 1934 και ακολούθησε στρατιωτική
   εκπαίδευση στην Bingerville, στην Ακτή του Ελεφαντοστού και στη Σενεγάλη.
   Το 1955 εισήλθε στο γαλλικό στρατό και πολέμησε στην Αλγερία. Επέστρεψε
   στη Γουινέα μετά την ανεξαρτησία, το 1958. Μέχρι το 1975 είχε φτάσει στο
   βαθμό και στο αξίωμα του αναπληρωτή αρχηγού ΓΕΣ στη χώρα του. Εξελέγη
   βουλευτής το 1980.

[Επεξεργασία] Πραξικοπηματική άνοδος στην εξουσία

   Μετά το θάνατο του Προέδρου Ahmed Sékou Touré, στις 26 Μαρτίου 1984, ο
   Πρωθυπουργός Louis Lansana Beavogui τον αντικατέστησε προσωρινά. Τότε ο
   Κοντέ με στρατιωτικό πραξικόπημα ανέτρεψε την κυβέρνηση και κατέλαβε την
   εξουσία, στις 3 Απριλίου 1984. Ταυτόχρονα, κατήγγειλε τις παραβιάσεις των
   ανθρωπίνων δικαιωμάτων από την προηγούμενη κυβέρνηση και απελευθέρωσε 250
   πολιτικούς κρατουμένους. Συνετέλεσε στην επιστροφή περίπου 200.000
   κατοίκων της Γουινέας από την εξορία.

   Ο Κοντέ σχημάτισε ειδική Στρατιωτική Επιτροπή και αυτοανακηρύχθηκε
   Πρόεδρος στις 5 Απριλίου. Στις 4 Ιουλίου 1985, αντιμετώπισε με επιτυχία
   απόπειρα πραξικοπήματος από τον Πρωθυπουργό Diarra Traoré, ο οποίος μαζί
   με περίπου 100 από τους υποστηρικτές του, εκτελέστηκε. Στις 3 Απριλίου
   1990 ο Κοντέ έγινε Στρατηγός και προέβη σε υποτίμηση του νομίσματος,
   μείωση των κρατικών δαπανών και ενθάρρυνε τις ξένες επενδύσεις.

[Επεξεργασία] Αλλαγές στο καθεστώς

   Στις αρχές του 1990 επανέφερε τον πολυκομματισμό και με δημοψήφισμα στις
   23 Δεκεμβρίου 1990 εγκρίθηκε νέο Σύνταγμα. Τα πολιτικά κόμματα
   νομιμοποιήθηκαν το 1992 και ο Κοντέ κέρδισε τις πρώτες πολυκομματικές
   εκλογές στις 19 Δεκεμβρίου 1993, εκπροσωπώντας το νεοπαγές Κόμμα για την
   Ενότητα και Πρόοδο (PUP), με 51,7% των ψήφων. Ο Alpha Condé από το
   Συναγερμό του Λαού της Γουινέας (RPG) ήρθε δεύτερος με 19,6% των ψήφων.
   Στις 2 Φεβρουαρίου 1996 αντιμετώπισε νέα απόπειρα ανατροπής της κυβέρνησής
   του, η οποία εκδηλώθηκε με ανταρσία από απλήρωτους στρατιωτικούς. Δεκάδες
   πολίτες σκοτώθηκαν, ενώ το κυβερνητικό μέγαρο υπέστη σημαντικές
   καταστροφές.

[Επεξεργασία] Επανεκλογές

   Το 1998, ο Κοντέ κέρδισε και νέα πενταετή θητεία στις εκλογές, με 56,1%
   των ψήφων. Η Αντιπολίτευση, όπως και στις προηγούμενες εκλογές, έκανε λόγο
   για νοθεία. Το 2001, το Νοέμβριο, με δημοψήφισμα, οι ψηφοφόροι ενέκριναν
   την επέκταση της προεδρικής θητείας από 5 σε 7 έτη , με 98,4%. Ο Κοντέ
   επανεξελέγη στις εκλογές της 21 Δεκεμβρίου 2003 με 95,3% των ψήφων. Η
   Αντιπολίτευση, μιλώντας για νοθεία, δεν έλαβε καθόλου μέρος στις εκλογές.
   Στις 19 Ιανουαρίου 2005, η αυτοκινητοπομπή του δέχτηκε πυροβολισμούς και
   έγινε μάλλον δολοφονική απόπειρα εναντίον του. Ο ίδιος δήλωσε στην Κρατική
   Ραδιοτηλεόραση ότι ο Θεός δεν είχε αποφασίσει ακόμη ότι είχε έρθει η ώρα
   του να πεθάνει.

[Επεξεργασία] Ταραχές και κρίση του 2007

   Στις αρχές του 2007 ο Κοντέ ήρθε σε νέα σύγκρουση με την Αντιπολίτευση και
   στις ταραχές του Ιανουαρίου βρήκαν το θάνατο 49 άνθρωποι, ενώ η πολυήμερη
   γενική απεργία των συνδικάτων τερματίστηκε μόνο μετά την υπόσχεση του
   Προέδρου για διορισμό Πρωθυπουργού. Ο διορισμός του Εζέν Καμαρά στην
   πρωθυπουργία, στις 9 Φεβρουαρίου 2007, πυροδότησε νέες ταραχές, καθώς ο
   τελευταίος δεν αποδείχθηκε υποψήφιος κοινής αποδοχής. Σύμφωνα με
   πληροφορίες, 12 άνθρωποι σκοτώθηκαν μόνο τη δεύτερη ημέρα από την
   ανακοίνωση του διορισμού. Στις 12 Φεβρουαρίου ο Πρόεδρος κήρυξε
   στρατιωτικό νόμο. Η κατάσταση εκτονώθηκε αργότερα και νέος Πρωθυπουργός
   διορίστηκε ο Λανσάνα Κουγιατέ.

   Ωστόσο, στις 12 Μαΐου 2007 εκδηλώθηκε ανταρσία του στρατού στην
   πρωτεύουσα, Κόνακρυ, έπειτα από τη μη προσέλευση του Προέδρου Λανσάνα
   Κοντέ σε συνάντηση με τους στρατιωτικούς με αντικείμενο συζήτησης τις
   διαμαρτυρίες τους για τις κακές συνθήκες και τις χαμηλές αποδοχές στις
   τάξεις τους.

[Επεξεργασία] Θάνατος

   Δείτε και Στρατιωτικό πραξικόπημα στη Γουινέα (2008)

   Στις 23 Δεκεμβρίου 2008 ανακοινώθηκε από τον Πρόεδρο της Εθνικής
   Συνέλευσης ότι ο Λανσάνα Κοντέ απεβίωσε στις 6:45 μ.μ. της προηγούμενης
   μέρας εξαιτίας κάποιας χρόνιας πάθησης την οποία έκρυβε ώστε να "δώσει
   χαρά στη Γουινέα". Φήμες για την άσχημη κατάσταση της υγείας του
   κυκλοφορούσαν αρκετό καιρό πριν από τον θάνατό του.

   Έξι ώρες μετά τα νέα του θανάτου του, μια ανακοίνωση μεταδόθηκε από την
   κρατική τηλεόραση, ανακοινώνοντας στρατιωτικό πραξικόπημα από το
   αυτοαποκαλούμενο CNDD. Στις 24 Δεκεμβρίου, σε νέα ανακοίνωση που
   διαβάστηκε στο ραδιόφωνο, μεταδόθηκε ότι ο λοχαγός Μουσά Νταντίς Καμαρά
   ήταν επικεφαλής του CNDD. Ο πρωθυπουργός Σουαρέ κρυβόταν και επέμεινε ότι
   δεν είχε ανατραπεί η κυβέρνηση. Ο ίδιος περιέγραφε τον Καμαρά ως έναν
   άγνωστο στρατιωτικό, ο οποίος δεν ήλεγχε το στρατό. Μάλιστα, επανέλαβε ότι
   η πλειονότητα του στρατού υποστήριζε τη νόμιμη κυβέρνηση.

   Το CNDD διέταξε όλα τα μέλη της κυβέρνησης και του στρατού να μεταβούν στο
   στρατόπεδο Ντιαλό εντός 24ώρου, απειλώντας για εξονυχιστική έρευνα σε όλη
   τη χώρα αν δε γινόταν κάτι τέτοιο. Στις 25 Δεκεμβρίου ο Σουαρέ πήγε στο
   στρατόπεδο και παραδόθηκε^[1]μαζί με μέλη της κυβέρνησης εκτός από δύο
   μέλη, τα οποία βρίσκονταν σε διπλωματική αποστολή στο εξωτερικό, όπως
   δήλωσε ο Σουαρέ.^[2] Ο Καμαρά συναντήθηκε με το Σουαρέ και τόνισε ότι το
   CNDD ήταν στην εξουσία, λέγοντας παράλληλα ότι ο Σουαρέ και η κυβέρνησή
   του "μπορούσαν να επιστρέψουν στη δουλειά τους".^[3] Στη διάρκεια της
   συνάντησης ο Σουαρέ εξέφρασε τη θλίψη του για το θάνατο του Κοντέ και
   εξέφρασε την προθυμία της κυβέρνησής του να συνεργαστεί με το CNDD^[3] ,
   δίνοντας έμφαση στο γεγονός ότι η κυβέρνηση αποτελούνταν όχι από
   πολιτικούς αλλά από τεχνοκράτες.Επίσης απευθύνθηκε στον Καμαρά
   προσφωνώντας τον "Πρόεδρο".^[3]

   Η κηδεία του Κοντέ έλαβε χώρα στις 26 Δεκεμβρίου και την παρακολούθησαν
   περισσότερα από 20.000 άτομα. Ο Καμαρά δεν παρέστησ την κηδεία σε αντίθεση
   με αρκετούς Αφρικανούς ηγέτες. Ο στρατηγός Μαμαντού Μπα Τοτό, εκπρόσωπος
   του CNDD δήλωσε στη διάρκεια της τελετής ότι προσεύχονταν στο Θεό να τους
   δώσει κουράγιο να συνεχίσουν το έργο του Κοντέ με ειρήνη για το καλό της
   Γουινέας.

   Το Φεβρουάριο του 2009 συνελήφθη ο γιος του, Ούσμανε Κοντέ, κατηγορούμενος
   από τη χούντα για διακίνηση ναρκωτικών.

[Επεξεργασία] Παραπομπές

    1. ↑ "Guinea PM turns himself in at military camp", AFP, 25 Δεκεμβρίου
       2008.
    2. ↑ "Economie et Politique : Après une petite résistance,l'ancien
       gouvernement fait allégeance : "Nous sommes à votre disposition",dixit
       Souaré", Guineenews, 25 Δεκεμβρίου 2008 (Γαλλικά).
    3. ↑ ^3,0 ^3,1 ^3,2 "'It's our turn for power': Guinea coup leader
       tightens grip", AFP, 25 December 2008.

   Ανακτήθηκε από
   "http://el.wikipedia.org/wiki/%CE%9B%CE%B1%CE%BD%CF%83%CE%AC%CE%BD%CE%B1_%CE%9A%CE%BF%CE%BD%CF%84%CE%AD"
   Κατηγορίες: Πολιτικοί της Γουινέας | Γεννήσεις το 1934 | Θάνατοι το 2008

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Български
     • Česky
     • Dansk
     • Deutsch
     • English
     • Esperanto
     • Español
     • Eesti
     • Fulfulde
     • Suomi
     • Français
     • Galego
     • עברית
     • Bahasa Indonesia
     • Italiano
     • 日本語
     • ქართული
     • 한국어
     • Latina
     • Bahasa Melayu
     • Nederlands
     • ‪Norsk (nynorsk)‬
     • Polski
     • Português
     • Русский
     • Српски / Srpski
     • Svenska
     • Ślůnski
     • தமிழ்
     • Українська
     • Yorùbá
     • 中文

     • Τελευταία τροποποίηση 21:08, 31 Ιανουαρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
