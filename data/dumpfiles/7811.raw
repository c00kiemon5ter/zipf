   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                   Bluetooth

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Το Bluetooth είναι ένα βιομηχανικό πρότυπο για ασύρματα προσωπικά δίκτυα
   υπολογιστών (Wireless Personal Αrea Νetworks, WPAN). Πρόκειται για μια
   ασύρματη τηλεπικοινωνιακή τεχνολογία μικρών αποστάσεων, η οποία μπορεί να
   μεταδώσει σήματα μέσω μικροκυμάτων σε ψηφιακές συσκευές. Επομένως το
   Bluetooth είναι ένα πρωτόκολλο το οποίο παρέχει προτυποποιημένη, ασύρματη
   επικοινωνία ανάμεσα σε PDA, κινητά τηλέφωνα, φορητοί υπολογιστές,
   προσωπικοί υπολογιστές, εκτυπωτές, καθώς και ψηφιακές φωτογραφικές μηχανές
   ή ψηφιακές κάμερες, μέσω μιας ασφαλούς, φθηνής και παγκοσμίως διαθέσιμης
   χωρίς ειδική άδεια ραδιοσυχνότητας μικρής εμβέλειας. Από τεχνικής άποψης
   το Bluetooth είναι ένα πρωτόκολλο ασύρματης δικτύωσης σε φυσικό επίπεδο,
   υποεπίπεδο MAC και, προαιρετικά, υποεπίπεδο LLC.

   Πίνακας περιεχομένων

     • 1 Ιστορικό
     • 2 Εφαρμογές
     • 3 Λειτουργία
     • 4 Δομή

          • 4.1 Διαδικασίες
          • 4.2 Έλεγχος και διαχείριση

     • 5 Πηγές

[Επεξεργασία] Ιστορικό

   Ως τα τέλη της δεκαετίας του 1990 δεν υπήρχε κάποιο ευρέως αποδεκτό
   πρότυπο WPAN, ούτε φυσικά ανάλογες εμπορικές εφαρμογές / πομποδέκτες. Όμως
   τότε η Ericsson έθεσε τις βάσεις για την ανάπτυξη μίας τεχνολογίας η οποία
   θα επέτρεπε τον σχηματισμό τοπικών δικτύων πολύ μικρής εμβέλειας με σκοπό
   την ασύρματη και ad hoc δικτύωση ετερογενών φορητών συσκευών. Το πρότυπο
   που προέκυψε υιοθετήθηκε στη συνέχεια από την IEEE ως το πρότυπο 802.15
   για WPAN. Οι σχεδιαστές του κλήθηκαν να επιλέξουν το όνομα με το οποίο
   αυτή η τεχνολογία θα γινόταν αργότερα γνωστή σε όλο τον κόσμο. Οι Σουηδοί
   εμπνευστές του 802.15 ήταν βέβαιοι ότι το νέο πρότυπο θα επικρατούσε και
   θα έφερνε ακόμη πιο κοντά τους ανθρώπους και τις συσκευές τους. Οι
   Σκανδιναβοί μάλιστα διαφημίζουν ότι κάτι ανάλογο έκανε και ο Δανός
   Βασιλιάς Χάραλντ ο Κυανόδους, ο οποίος έζησε στα τέλη του 10ου αιώνα μ.Χ.:
   κατέλαβε με τα στρατεύματά του πολλές χώρες, ενώ λέγεται ότι κατάφερε να
   ενώσει τη Δανία με τη Νορβηγία.

   Ο Χάραλντ ήταν ο πρωτότοκος υιός του βασιλιά Γκορμ που κυβερνούσε για
   πολλά έτη τη Γιουτλάνδη, τη μεγαλύτερη χερσόνησο της Δανίας. Από μικρός
   έμαθε να τιμά την οικογένειά του και τις παραδόσεις των Βίκινγκς. Στην
   εποχή του οι περισσότεροι Σκανδιναβοί ήταν αγρότες, ενώ οι ασθενέστεροι
   υπηρετούσαν τους βασιλείς ως δούλοι. Σε αυτήν την κοινωνία μεγάλωσε ο
   Harald Blatand (Κυανόδους), το όνομα του οποίου έχει τις ρίζες του σε δύο
   αρχαίες δανέζικες λέξεις: bla (σκουρόδερμος) και tan (γενναίος άνδρας).
   Αυτά τουλάχιστον αναφέρονται σε ένα δελτίο τύπου της Ericsson το οποίο
   δημοσιεύθηκε το 1999.

[Επεξεργασία] Εφαρμογές

   Το Bluetooth επιτρέπει την κατάργηση όλων των καλωδίων τα οποία παλαιότερα
   ήταν απαραίτητα για τη «διασύνδεση» μεταξύ υπολογιστών, φορητών
   υπολογιστών χειρός, κινητών τηλεφώνων και άλλων ψηφιακών συσκευών, όπως
   ψηφιακές κάμερες, σαρωτές, εκτυπωτές, μικρόφωνα, ακουστικά, ραδιόφωνα κ.α.
   Το Bluetooth επιτρέπει την σύνδεση του κινητού με τον υπολογιστή, τη
   μεταφορά δεδομένων, όπως εικόνες, επαφές και σημειώσεις από κινητό προς
   κινητό, τη σύνδεση στο Internet κ.α. Όλα αυτά χωρίς καλώδια και πολύπλοκες
   ρυθμίσεις.

   Οι εφαρμογές του λοιπόν είναι πολλαπλές:

     • Ασύρματη δικτύωση μεταξύ επιτραπέζιου και φορητού υπολογιστή, σε έναν
       περιορισμένο χώρο με ελάχιστο διαθέσιμο εύρος ζώνης.
     • Ασύρματα περιφερειακά, όπως εκτυπωτές, ποντίκια και πληκτρολόγια, τα
       οποία επικοινωνούν με κάποιον επιτραπέζιο ή φορητό υπολογιστή.
     • Ασύρματη μεταφορά ψηφιακών αρχείων (εικόνες, mp3 κλπ) ανάμεσα σε
       κινητά τηλέφωνα και PDA.
     • Ασύρματα ακουστικά για κινητά τηλέφωνα και Smartphone.
     • Ιατρικές εφαρμογές – δοκιμάζονται συσκευές από εταιρίες που παρέχουν
       ηλεκτρονικές συσκευές προχωρημένης ιατρικής.
     • Ορισμένοι δέκτες GPS μεταφέρουν πληροφορίες NMEA μέσω Bluetooth.
     • Ασύρματη τηλεφωνία στο αυτοκίνητο: Το Bluetooth δίνει τη δυνατότητα σε
       χρήστες καταλλήλως εξοπλισμένων κινητών τηλεφώνων να χρησιμοποιούν
       κάποιες βασικές λειτουργίες τους με ασύρματα ακουστικά. Ανάλογο
       σύστημα υπάρχει ενσωματωμένο και σε κράνη οδηγών μοτοσικλέτας,
       επιτρέποντας τη συνομιλία κατά την οδήγηση.
     • Απομακρυσμένος έλεγχος συσκευών, όπου έως την εμφάνιση του Bluetooth
       χρησιμοποιούνταν τεχνολογία υπέρυθρων ακτίνων.

[Επεξεργασία] Λειτουργία

   Οι προδιαγραφές του Bluetooth καθορίζουν την «ασύρματη» τεχνολογία χαμηλού
   κόστους και χαμηλής ισχύος, που εξαλείφει τα καλώδια μεταξύ των κινητών
   συσκευών και επιτρέπει τη διασύνδεσή τους. Το Bluetooth λειτουργεί στο
   «αδέσμευτο» φάσμα συχνοτήτων των 2,4 GHz, ώστε οι συσκευές που το
   ενσωματώνουν να μπορούν να λειτουργήσουν απροβλημάτιστα σε οποιοδήποτε
   σημείο του πλανήτη. Για να περιοριστούν στο ελάχιστο οι παρεμβολές από
   παρεμφερείς συσκευές, το Bluetooth εκμεταλλεύεται την αμφίδρομη
   επικοινωνία και τη μέθοδο μετάδοσης με διασπορά φάσματος Frequency Hopping
   (έως και 1600 εναλλαγές συχνότητας ανά δευτερόλεπτο). Από φυσική άποψη
   επίσης το Bluetooth λειτουργεί περίπου στα 2.4 GHz, προδιαγράφει τρία
   επίπεδα ισχύος της εκπομπής από τα οποία εξαρτάται και η εμβέλεια
   επικοινωνίας (πάντα μικρότερη των 10 μέτρων σε PAN), ενώ η τακτική αλλαγή
   της συχνότητας εκπομπής λόγω της αξιοποίησης του FHSS καθορίζεται
   ψευδοτυχαία από έναν κεντρικό κόμβο, τον Master.

   Το Bluetooth επιτρέπει τις απευθείας συνδέσεις από συσκευή προς συσκευή
   (point to point), καθώς και την ταυτόχρονη σύνδεση έως και 7 συσκευών με
   τη χρήση μιας μοναδικής συχνότητας. Τις προδιαγραφές της συγκεκριμένης
   τεχνολογίας ανέπτυξε και υποστηρίζει το Bluetooth Special Interest Group,
   ενώ η τελευταία «δημόσια» έκδοσή τους είναι η 1.1, η οποία ενσωματώνεται
   πλέον στις περισσότερες συμβατές συσκευές μέσω κατάλληλων πομποδεκτών και
   καρτών δικτύου. Ένα πρόβλημα των προδιαγραφών του Bluetooth είναι ότι,
   λόγω της μετάδοσης στην ελεύθερη ζώνη συχνοτήτων των 2,4 GHz, οι συσκευές
   που το υποστηρίζουν αδυνατούν να χρησιμοποιήσουν ταυτόχρονα τα περισσότερα
   πρωτόκολλα της οικογένειας IEEE 802.11, καθώς τότε θα υπήρχαν σοβαρά
   προβλήματα παρεμβολών.

   Οι βασικότερες προδιαγραφές του Bluetooth αφορούν το φυσικό επίπεδο και το
   υποεπίπεδο MAC, όπου έχουν δημιουργηθεί διαφορετικά πρωτόκολλα για
   διαφορετικές εφαρμογές και τα οποία ονομάζονται προφίλ. Το Bluetooth SIG
   έχει ήδη παρουσιάσει τέτοιες παραμετροποιημένες εκδοχές του προτύπου για
   διάφορες «αγορές» (π.χ. προφίλ ασύρματου τηλεφώνου, προφίλ πρόσβασης σε
   LAN, προφίλ εκτύπωσης, φωτογραφίας, αυτοκινήτου κλπ). Κάθε προφίλ
   περιλαμβάνει πρότυπα για όλα τα επίπεδα και προσφέρει λύσεις για τη
   διασύνδεση με διαφορετικά δίκτυα μεγαλύτερης κλίμακας.

[Επεξεργασία] Δομή

   Η βασική δομική μονάδα ενός δικτύου Bluetooth είναι το piconet, στο οποίο
   όλοι οι κόμβοι που μετέχουν (μέχρι 7 συσκευές Slaves) μοιράζονται τον ίδιο
   κώδικα διασποράς και υπόκεινται στον έλεγχο ενός κοινού Master. Ο
   τελευταίος διαμοιράζει στους σταθμούς Slaves την πρόσβαση στο κοινό μέσο
   (τον ελεύθερο χώρο) με τη μέθοδο TDMA/TDD, όπου ο χρόνος διαμερίζεται σε
   αυστηρές χρονοθυρίδες, ο Master εκπέμπει στις περιττές και οι Slaves στις
   άρτιες (εναλλάξ), κάθε κόμβος που θέλει να εκπέμψει λαμβάνει περιοδικά από
   τον Master το δικαίωμα μετάδοσης σε 1, 3 ή 5 συνεχόμενες χρονοθυρίδες και
   κατά τη διάρκεια εκπομπής ενός πλαισίου δεν γίνεται εναλλαγή συχνότητας.
   Τα τερματικά μεταδίδουν μόνο στον Master, ο οποίος αποστέλλει στη συνέχεια
   τα πλαίσιά τους προς τον τελικό παραλήπτη, και διακρίνονται από μία
   παγκόσμια μοναδική 48-bit διεύθυνση. Δύο ή περισσότερα piconet μπορούν να
   βρίσκονται στον ίδιο χώρο, με τους κόμβους να μπορούν να συμμετέχουν σε
   παραπάνω από ένα ταυτόχρονα, και να επικοινωνούν μεταξύ τους δημιουργώντας
   ένα μεγαλύτερης κλίμακας scatternet. Υπάρχουν δύο τύποι συνδέσεων:

   1) Σύγχρονες ή SCO. Επιτρέπουν τη διέλευση χρονικά κρίσιμων πληροφοριών
   (συνήθως φωνής), κάθε κόμβος μπορεί να δεσμεύσει μόνο μέχρι μία
   χρονοθυρίδα, έχουν ρυθμό μετάδοσης δεδομένων 64 kbps, υλοποιούν
   συνδεσμοστρεφή επικοινωνία αυστηρά από σημείο σε σημείο, χρησιμοποιούν
   αλγορίθμους ανίχνευσης και διόρθωσης σφαλμάτων (FEC), ενώ δεν υπάρχουν
   επανεκπομπές ή επιβεβαιώσεις.

   2) Ασύγχρονες ή ACL. Τυπικά χρησιμοποιούνται για τη μετάδοση δεδομένων,
   κάθε κόμβος μπορεί να δεσμεύσει 1, 3 ή 5 χρονοθυρίδες για την εκπομπή ενός
   πλαισίου, είναι ασυνδεσμικές με έλεγχο ροής, έλεγχο σφαλμάτων (με αριθμούς
   ακολουθίας 1-bit και θετικές/αρνητικές επιβεβαιώσεις) και δυνατότητα
   πολυδιανομής, ενώ ο ρυθμός μετάδοσης μπορεί να ανέβει ως τα 724 kbps.

  [Επεξεργασία] Διαδικασίες

   Ένα piconet σχηματίζεται από έναν κόμβο που επιθυμεί να γίνει Master
   (διαδικασία Inquiry). Ο Master είναι υπεύθυνος για τις μεταβολές της
   δικτυακής τοπολογίας (εισαγωγές, αποχωρήσεις κόμβων και συντονισμός τους
   -διαδικασία Page). Η ακολουθία των ενεργειών είναι ως εξής: ο δυνάμει
   Master κόμβος εκκινεί τη διαδικασία ανίχνευσης πιθανών Slaves εκπέμποντας
   ένα μήνυμα Inquiry που περιέχει έναν κώδικα ονόματι IAC. Κάθε κόμβος που
   λαμβάνει ένα τέτοιο μήνυμα απαντά με πλαίσιο που περιέχει τη διεύθυνση του
   και πληροφορίες συγχρονισμού, ενώ στη συνέχεια αναμένει μήνυμα Page. Ο
   Master λαμβάνει αυτά τα πλαίσια των Slaves, χρησιμοποιεί τις διευθύνσεις
   των τελευταίων για να υπολογίσει τον κώδικα διασποράς του Frequency
   Hopping και αποστέλλει στους Slaves που βρέθηκαν ένα μήνυμα Page που
   περιέχει έναν κώδικα DAC. Οι Slaves απαντούν με τον κώδικα IAC (ένα είδος
   πιστοποίησης) και ο κεντρικός Master τους στέλνει τον κώδικα διασποράς. Οι
   Slaves επιβεβαιώνουν τη λήψη, συνδέονται κι έτσι το piconet σχηματίστηκε.
   Οι συνδεδεμένοι κόμβοι μπορούν να είναι κάθε στιγμή είτε Active
   (συμμετέχουν ενεργά στο δίκτυο ανταλλάσσοντας δεδομένα), είτε Sniff (ακούν
   σε συγκεκριμένες χρονοθυρίδες), είτε Hold (όπου μπορούν να μεταφέρουν μόνο
   φωνή, με σύνδεση SCO, κι έχουν μειωμένη κατανάλωση ισχύος), είτε τέλος
   Parked (είναι μέλη του δικτύου αλλά δεν ακούν το κανάλι και δεν
   ανταλλάσσουν δεδομένα). Οι κόμβοι Active, Sniff και Hold αναγνωρίζονται
   από διευθύνσεις 3-bit (έως 7 ενεργοί Slaves), ενώ οι κόμβοι Parked από
   διευθύνσεις 8-bit (έως 256 ανενεργοί Slaves).

   Υπάρχουν 4 διαφορετικοί τύποι πλαισίων SCO και έξι τύποι ACL. Σε όλους
   όμως υπάρχει ένας κώδικας πρόσβασης, ο οποίος είναι είτε ο IAC, είτε ο DAC
   είτε ο CAC και σκοπεύει στο συγχρονισμό της εναλλαγής συχνοτήτων του FHSS
   μεταξύ του Master και των Slaves, μία κεφαλίδα υποεπιπέδου MAC με άθροισμα
   ελέγχου CRC και το ωφέλιμο φορτίο. Το τελευταίο ουσιαστικά είναι ένα
   πλαίσιο υποεπιπέδου LLC το οποίο μπορεί να έχει μια δική του κεφαλίδα,
   μεταφέρουσα στοιχεία για τη λογική σύνδεση του LLC στην οποία ανήκει το
   πλαίσιο και το μήκος του ωφέλιμου φορτίου, την πληροφορία προς μετάδοση
   και ίσως έναν κώδικα CRC ή/και FEC. Οι διαφορετικοί τύποι πλαισίων MAC του
   Bluetooth διαφοροποιούνται στο ωφέλιμο φορτίο: οι τύποι SCO είναι ο High
   Quality Voice 1, στον οποίον τα 2/3 του μήκους του ωφέλιμου φορτίου του
   πλαισίου είναι κώδικας FEC (με αποτέλεσμα μικρή απώλεια πλαισίων αλλά
   μειωμένο ρυθμό μετάδοσης δεδομένων) και τα υπόλοιπα πληροφορίες φωνής, ο
   High Quality Voice 2, στον οποίον το 1/3 του μήκους του ωφέλιμου φορτίου
   του πλαισίου είναι κώδικας FEC και τα υπόλοιπα πληροφορίες φωνής, ο High
   Quality Voice 3, στο ωφέλιμο φορτίο του οποίου υπάρχουν μόνο πληροφορίες
   φωνής, και ο Data-Voice, ο οποίος έχει κώδικα FEC ίσο με το 1/3 του
   συνολικού μήκους του πλαισίου, κώδικα CRC, την κεφαλίδα LLC που
   προαναφέρθηκε, πληροφορίες φωνής και πληροφορίες δεδομένων. Οι τύποι ACL
   από την άλλη επίσης υποστηρίζουν διαφορετικούς ρυθμούς μετάδοσης και
   απώλειας πακέτων (όπου υψηλός ρυθμός μετάδοσης σημαίνει μικρό μήκος κώδικα
   FEC και άρα υψηλή απώλεια πακέτων), μεταφέρουν μόνο πληροφορίες δεδομένων
   και διακρίνονται σε Data Medium Rate 1,3 και 5, καθώς και Data High Rate
   1,3 και 5.

  [Επεξεργασία] Έλεγχος και διαχείριση

   Όλα τα προαναφερόμενα καθορίζονται από τα πρωτόκολλα Radio (φυσικό
   επίπεδο) και Baseband (υποεπίπεδο MAC) του προτύπου Bluetooth, με ελαφρές
   διαφορές ανάλογα με το προφίλ. Παράλληλα με το πρωτόκολλο Baseband τρέχει
   το πρωτόκολλο LMP, που επίσης προδιαγράφεται από το πρότυπο και
   αναλαμβάνει υπηρεσίες ελέγχου και διαχείρισης δικτύου: πιστοποίηση κόμβων,
   κρυπτογράφηση πληροφορίας, συγχρονισμός ρολογιού για το FHSS, προσαρμογή
   ισχύος εκπομπής με βάση τη λαμβανόμενη ισχύ, επιλογή κατάλληλου τύπου
   πλαισίου MAC ανάλογα με το κανάλι, εγκαθίδρυση συνδέσεων SCO κλπ. Πάνω από
   αυτά τρέχει το πρωτόκολλο υποεπιπέδου LLC του Bluetooth, το L2CAP, το
   οποίο ενεργοποιείται μόνο για συνδέσεις ACL, υλοποιεί λογικές συνδέσεις
   πάνω από τις φυσικές ζεύξεις, καθορίζει κριτήρια ποιότητας υπηρεσιών για
   κάθε σύνδεση, πολυπλέκει πολλές λογικές συνδέσεις σε μία φυσική κλπ.

[Επεξεργασία] Πηγές

     • Ασύρματες Επικοινωνίες και Δίκτυα, Stallings William, Εκδ. Τζιόλα
     • Δίκτυα υπολογιστών, Tanenbaum Andrew S., Εκδ. Κλειδάριθμος

   Ανακτήθηκε από "http://el.wikipedia.org/wiki/Bluetooth"
   Κατηγορίες: Τηλεπικοινωνίες | Δίκτυα υπολογιστών | Ασύρματο δίκτυο

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • مصرى
     • Azərbaycanca
     • Български
     • বাংলা
     • Bosanski
     • Català
     • Soranî / کوردی
     • Česky
     • Cymraeg
     • Dansk
     • Deutsch
     • English
     • Esperanto
     • Español
     • Eesti
     • Euskara
     • فارسی
     • Suomi
     • Français
     • Galego
     • עברית
     • हिन्दी
     • Hrvatski
     • Magyar
     • Հայերեն
     • Bahasa Indonesia
     • Íslenska
     • Italiano
     • 日本語
     • ქართული
     • Қазақша
     • ಕನ್ನಡ
     • 한국어
     • Lëtzebuergesch
     • Lumbaart
     • Lietuvių
     • Latviešu
     • മലയാളം
     • Bahasa Melayu
     • Nnapulitano
     • नेपाली
     • Nederlands
     • ‪Norsk (nynorsk)‬
     • ‪Norsk (bokmål)‬
     • Kapampangan
     • Polski
     • پنجابی
     • Português
     • Română
     • Русский
     • Саха тыла
     • Simple English
     • Slovenčina
     • Slovenščina
     • Soomaaliga
     • Shqip
     • Српски / Srpski
     • Svenska
     • தமிழ்
     • తెలుగు
     • ไทย
     • Tagalog
     • Türkçe
     • Українська
     • اردو
     • Tiếng Việt
     • ייִדיש
     • 中文
     • Bân-lâm-gú

     • Τελευταία τροποποίηση 11:32, 5 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
