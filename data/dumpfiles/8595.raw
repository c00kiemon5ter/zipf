   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                             Εγκέλαδος (δορυφόρος)

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

                                    Εγκέλαδος
    PIA08409 North Polar Region of Enceladus.jpg
                                    Ανακάλυψη
    Ανακαλύφθηκε από              Ουίλιαμ Χέρσελ
    Ημερομηνία Ανακάλυψης         28 Αυγούστου 1789^[1]
                             Χαρακτηριστικά τροχιάς
    Ημιάξονας τροχιάς             237.948 Km
    Εκκεντρότητα                  0,0047 ^[2]
    Περίοδος περιφοράς            1,370218 ημέρες ^[3]
    Κλίση                         0,019° (προς τον Ισημερινό του Κρόνου)
    Είναι δορυφόρος του           Κρόνου
                              Φυσικά χαρακτηριστικά
    Διαστάσεις                    513,2 × 502,8 × 496,6 Km ^[4]
    Μέση Ακτίνα                   252,1 Km^[5]
    Μάζα                          (1,08022 ± 0,00101) × 10^20 kg ^[5]
    Μέση πυκνότητα                1,6096 ± 0,0024 g/cm^3 ^[5]
    Ισημερινή βαρύτητα επιφάνειας 0,111 m/s²
    Ταχύτητα διαφυγής             0,239 km/s
    Περίοδος περιστροφής          Σύγχρονη
    Κλίση άξονα                   μηδέν
    Λευκαύγεια                    1,375 ± 0,008 γεωμερτικό ή 0,99 αλβέδο ^[6]
    Επιφανειακή θερμοκρασία       75 K ^[7]
    Φαινόμενο μέγεθος             11,7 ^[8]

   Ο Εγκέλαδος (Αγγλ. Enceladus) στην Αστρονομία είναι ένας φυσικός δορυφόρος
   του πλανήτη Κρόνου, ο έκτος κατά σειρά ανακαλύψεως και διαστάσεων.^[9]
   Ανακαλύφθηκε στις 28 Αυγούστου 1789 από τον Ουίλιαμ Χέρσελ (Philosophical
   Transactions of the Royal Society of London, τόμ. 80, έτος 1790, σσ.
   1–20), κατά την πρώτη του χρήση του τηλεσκοπίου του 1,2
   μέτρου.^[10]^[11]^[12] Πολύ λίγα ήταν γνωστά για το ουράνιο αυτό σώμα
   μέχρι την προσέγγισή του από τα διαστημόπλοια Βόγιατζερ το 1980 και το
   1981. Αποδείχθηκε τότε ότι ο Εγκέλαδος είναι σχεδόν απόλυτα λευκό σώμα από
   πάγο και συνεπώς η διάμετρός του ήταν μικρότερη από τη μέχρι τότε
   παραδεκτή. Το Βόγιατζερ 1 ανακάλυψε ότι ο δορυφόρος αυτός κινείται μέσα
   στο πυκνότερο τμήμα του δυσδιάκριτου Δακτυλίου E του Κρόνου, ενώ το
   Βόγιατζερ 2 αποκάλυψε ότι, παρά τις μικρές του διαστάσεις, ο Εγκέλαδος
   διέθετε μεγάλη μορφολογική ποικιλία στην επιφάνειά του.

   Το διαστημόπλοιο Κασσίνι απάντησε, από το έτος 2004 μέχρι σήμερα, αρκετά
   ερωτήματα που είχαν γεννηθεί μετά τις αποστολές των Βόγιατζερ,
   προσεγγίζοντας τον Εγκέλαδο αρκετές φορές. Εξάλλου, ανακάλυψε ένα λοφίο
   από υδρατμούς ή σταγονίδια νερού να υψώνεται πάνω από τη νότια πολική
   περιοχή του δορυφόρου, πράγμα που, σε συνδυασμό με τη διαφυγή εσωτερικής
   θερμότητας, και των ελάχιστων κρατήρων στην περιοχή, δείχνει ότι ο
   Εγκέλαδος είναι γεωλογικώς ενεργός σήμερα, γεγονός οφειλόμενο μάλλον
   οφείλεται στις παλιρροΐκές δυνάμεις που ασκεί ο πλανήτης στο εσωτερικό του
   δορυφόρου.

   Ο Εγκέλαδος είναι ένα από τα μόλις τρία σώματα στο εξωτερικό Ηλιακό
   Σύστημα (μαζί με τον δορυφόρο Ιώ του Δία και τον δορυφόρο Τρίτωνα του
   Ποσειδώνα) στα οποία έχουν παρατηρηθεί ηφαιστειακού τύπου εκρήξεις. Η
   ανάλυση του εξερχόμενου υλικού υποδεικνύει ότι προέρχεται από δεξαμενή
   υπόγειου νερού σε υγρή κατάσταση, κάτι που σε συνδυασμό με ίχνη άλλων
   χημικών ενώσεων που ανιχνεύθηκαν στο λοφίο έχει τοφοδοτήσει συζητήσεις για
   την ύπαρξη απλών μορφών ζωής, ενώ έχει ενισχύσει και την άποψη ότι υλικό
   προερχόμενο από τον Εγκέλαδο δημιούργησε τον Δακτύλιο E.^[13]

   Από τη Γη, ο Εγκέλαδος παρουσιάζει φαινόμενο μέγεθος +11,8.

   Πίνακας περιεχομένων

     • 1 Ετυμολογία
     • 2 Παρατήρηση
     • 3 Εξερεύνηση
     • 4 Χαρακτηριστικά

          • 4.1 Τροχιά

               • 4.1.1 Αλληλεπίδραση με τον Δακτύλιο E

          • 4.2 Διαστάσεις και σχήμα
          • 4.3 Μάζα
          • 4.4 Ατμόσφαιρα
          • 4.5 Επιφάνεια

               • 4.5.1 Κρατήρες
               • 4.5.2 Τεκτονική τοπογραφία και λείες πεδιάδες
               • 4.5.3 Νότια πολική περιοχή

          • 4.6 Κρυοηφαίστεια

               • 4.6.1 Πρίν την ανακάλυψη αμμωνίας
               • 4.6.2 Ανακάλυψη αμμωνίας

          • 4.7 Εσωτερική δομή

     • 5 Η θέα από τον Εγκέλαδο
     • 6 Παραπομπές
     • 7 Εξωτερικοί σύνδεσμοι

[Επεξεργασία] Ετυμολογία

   [IMG]
   [IMG]
   Μια περιοχή του Εγκελάδου 3-D, από το Κασσίνι.

   Ο Εγκέλαδος πήρε το όνομά του από τον γίγαντα Τιτάνα Εγκέλαδο της
   ελληνικής μυθολογίας. Είναι γνωστός και με τα διακριτικά Saturn IΙ (Κρόνος
   ΙΙ). Το όνομα Εγκέλαδος προτάθηκε από τον γιο του Ουίλιαμ Χέρσελ, τον Τζον
   Χέρσελ, στη δημοσίευσή του (του 1847) Results of Astronomical Observations
   made at the Cape of Good Hope. Καθώς αναφέρει ο Ουίλιαμ Λάσελ (Monthly
   Notices of the Royal Astronomical Society, τ. 8, σσ. 42–43) το 1848, ο
   Χέρσελ επέλεξε το όνομα επειδή ο θεός Κρόνος ήταν ο ηγέτης των
   Τιτάνων.^[14] Το επίθετο για τον αναφερόμενο στον Εγκέλαδο είναι
   «εγκελάδειος».

   Τα τοπογραφικά χαρακτηριστικά στην επιφάνεια του Εγκέλαδου ονομάζονται από
   την IAU με τα ονόματα προσώπων (οι κρατήρες) και τόπων από τις Χίλιες και
   μία νύχτες.^[15] Μέχρι στιγμής, 57 χαρακτηριστικά έχουν ονομασθεί επισήμως
   από την IAU, τα 22 το 1982 (μετά τα Βόγιατζερ) και τα 35 τον Νοέμβριο 2006
   (από τις τρεις εγγύτερες προσεγγίσεις του Κασσίνι το 2005).^[16]
   Παραδείγματα: το σύστημα λοφοσειρών «Σαμαρκάνδη», ο κρατήρας Αλαντίν και η
   πεδιάδα Σαραντίμπ.

[Επεξεργασία] Παρατήρηση

   Σε ένα παρατηρητή στη Γη, ο Εγκέλαδος έχει φαινόμενο μέγεθος +11,7,^[8]
   και γι'αυτό το λόγο δεν είναι ποτέ ορατός με γυμνό μάτι. Όμως είναι εύκολα
   ορατός με ένα τηλεσκόπιο 30 εκατοστών σε διάμετρο, όπως φαίνεται από τις
   συνθήκες της ανακάλυψης.

   Επειδή περιφέρεται γύρω από τον Κρόνο σε 1,37 μέρες, είναι πιθανό σε μία
   νύκτα να παρατηρηθεί η κίνηση του Εγκέλαδου γύρω από τον Κρόνο αν η
   διάρκεια παρατήρησης είναι αρκετά μεγάλη.

[Επεξεργασία] Εξερεύνηση

   [IMG]
   [IMG]
   Εικόνα του Εγκελάδου από το Βόγιατζερ 2, 26 Αυγούστου 1981.

   Προσεγγίσεις του διαστημοπλοίου Κασσίνι στον Εγκέλαδο

        (πηγή: Planetary Society, 31/3/2006 ^[17])
          Ημερομηνία          Απόσταση (km)
   17 Φεβρουαρίου 2005      1.264
   9 Μαρτίου 2005           500
   29 Μαρτίου 2005          64.000
   21 Μαΐου 2005            93.000
   14 Ιουλίου 2005          175
   12 Οκτωβρίου 2005        49.000
   24 Δεκεμβρίου 2005       94.000
   17 Ιανουαρίου 2006       146.000
   9 Σεπτεμβρίου 2006       40.000
   9 Νοεμβρίου 2006         95.000
   28 Ιουνίου 2007          90.000
   30 Σεπτεμβρίου 2007      98.000
   12 Μαρτίου 2008          23
   30 Ιουνίου 2008          84.000
   11 Αυγούστου 2008        25
   9 Οκτωβρίου 2008         25
   31 Οκτωβρίου 2008        2.000
   8 Νοεμβρίου 2008         64.000
   2 Νοεμβρίου 2009         100
   21 Νοεμβρίου 2009        1.800
   28 Απριλίου 2010         100
   18 Μαΐου 2010            250

   Τα δύο διαστημόπλοια Βόγιατζερ μας έδωσαν τις πρώτες κοντινές εικόνες από
   τον Εγκέλαδο. Το Βόγιατζερ 1 ήταν το πρώτο ανθρώπινο κατασκεύασμα που τον
   προσέγγισε, περνώντας σε απόσταση 202.000 km στις 12 Νοεμβρίου 1980.^[18]
   Οι εικόνες του είχαν μικρή ανάλυση, αλλά απεκάλυψαν μια πολύ ανακλαστική
   επιφάνεια χωρίς κρατήρες,^[19] και ότι ο Εγκέλαδος κινείται μέσα στο
   πυκνότερο τμήμα του δυσδιάκριτου Δακτυλίου E του Κρόνου. Οι επιστήμονες
   του προγράμματος πρότειναν τότε ότι ο Δακτύλιος E αποτελείται από
   σωματίδια που εκπέμφθηκαν από την επιφάνεια του Εγκέλαδου.^[19]

   Το Βόγιατζερ 2 πέρασε κοντύτερα από τον Εγκέλαδο (87.010 km) στις 26
   Αυγούστου 1981, επιτρέποντας εικόνες του με πολύ υψηλότερη ανάλυση,^[18]
   αποκαλύπτοντας τη νεανική φύση μεγάλου μέρους της επιφάνειας (απουσία
   κρατήρων) και τη μεγάλη μορφολογική ποικιλία της.^[20] Ανακάλυψαν ότι η
   επίφανεια του δορυφόρου έχει περιοχές με μεγάλη διαφορά ηλικίας, με μία
   περιοχή με πολλούς κρατήρες στα μεσαία με μεγάλα βόρεια γεωγραφικά πλάτη
   και μία περιοχή με λιγότερους κρατήρες κοντά στον ισημερινό. Αυτή η
   ποικιλία έρχεται σε αντίθεση με την αρχαία επιφάνεια του δορυφόρου
   Μίμαντα, που περιφέρεται περί τον Κρόνο στην ίδια περίπου απόσταση και
   είναι ελαφρώς μόνο μικρότερος, και η νεαρή επιφάνεια ήταν τότε μεγάλη
   έκπληξη για τους επιστήμονες, αφού σε αντίθεση με την Ιώ, ο Εγκέλαδος ήταν
   παγωμένο σώμα. Ωστόσο, το Βόγιατζερ 2 απέτυχε να ανακαλύψει τα ίχνη τη
   γεωλογικής δραστηριότητας.

   Η απάντηση στο μυστήριο έπρεπε να περιμένει την άφιξη του διαστημοπλοίου
   Κασσίνι στην περιοχή του Κρόνου, στις 1 Ιουλίου 2004, οπότε τέθηκε σε
   τροχιά περί τον Κρόνο. Μετά τα ζητήματα που έθεσαν οι εικόνες του
   Βόγιατζερ 2, ο Εγκέλαδος ήταν ήδη ένας στόχος προτεραιότητας για την
   αποστολή Κασσίνι και αρκετές διελεύσεις (flybys) σε απόσταση μικρότερη των
   1.500 χιλιομέτρων από την επιφάνειά του είχαν προγραμματισθεί και κάποιες
   από μεγαλύτερη απόσταση (βλ. πίνακα). Οι πρώτες από αυτές έδωσαν πολύτιμες
   πληροφορίες για την επιφάνεια και ανακάλυψαν τους υδρατμούς και τους
   σύνθετους υδογονάνθρακες που εξέπεμπε η νότια πολική περιοχή. Αυτές οι
   ανακαλύψεις προέτρεψαν τους αρμόδιους να τροποποιήσουν το σχέδιο πτήσεως
   του Κασσίνι ώστε να γίνουν περισσότερες προσεγγίσεις του Εγκέλαδου, με
   μία, τον Μάρτιο 2008, σε απόσταση μόλις 52 km από την επιφάνεια του
   δορυφόρου και άλλες δύο στα 50 km το δεύτερο εξάμηνο του 2008.^[21]

   Μετά τις ανακαλύψεις του Κασσίνι στον Εγκέλαδο, αρκέτες μελέτες για νέες
   αποστολές προτάθηκαν. Το 2007, η ΝΑΣΑ διεξήγαγε μία έρευνα σχετικά με ένα
   βολιστήρα που θα βρισκόταν σε τροχιά γύρω από τον Εγκέλαδο και θα
   ερευνούσε τα άερια που εκπέπονται από το νότιο πόλο,^[22] αλλά η έρευνα
   δεν προχώρησε περαιτέρω.^[23] Επίσης και η ESA εξαίτασε κάποια σχέδια να
   στείλει ένα βολιστήρα στον Εγκέλαδο, σε συνδιασμό με μία αποστολή στον
   Τιτάνα.^[24]

[Επεξεργασία] Χαρακτηριστικά

  [Επεξεργασία] Τροχιά

   Ο Εγκέλαδος είναι ένας από τους μεγαλύτερους εσωτερικούς δορυφόρους του
   Κρόνου, ο 14ος κατά σειρά αποστάσεως από τον πλανήτη (αλλά μόλις 2 από
   τους 13 εγγύτερους, ο Ιανός και ο Μίμας, έχουν αξιόλογο μέγεθος). Ο
   Εγκέλαδος περιφέρεται γύρω από τον Κρόνο σε μέση απόσταση 237.948 km από
   το κέντρο του πλανήτη και 180.000 km από τις κορυφές των νεφών του,
   ανάμεσα στις τροχιές του Μίμαντα και της Τηθύος. Χρειάζεται 32 ώρες 53
   λεπτά και 6,84 δευτερόλεπτα για να συμπληρώσει μία πλήρη περιφορά (η
   κίνησή του αυτή μπορεί να γίνει αντιληπτή σε μία γήινη νύκτα
   παρατηρήσεως). Ο Εγκέλαδος βρίσκεται στην εποχή μας σε ένα τροχιακό
   συντονισμό 2:1 με τον δορυφόρο Διώνη, δηλαδή εκτελεί 2 περιφορές στον
   χρόνο που η Διώνη εκτελεί μία. Αυτός ο συντονισμός βοηθά στη διατήρηση της
   μικρής εκκεντρότητας της τροχιάς του Εγκέλαδου (0,0047) και παρέχει μια
   πηγή ενέργειας για τη γεωλογική του δραστηριότητα. Η κλίση του επιπέδου
   της τροχιάς είναι μόλις 1 λεπτό της μοίρας ως προς το ισημερινό επίπεδο
   του Κρόνου.^[2]

   Καθώς συμβαίνει με όλους τους μεγάλους εσωτερικούς δορυφόρους του Κρόνου,
   αλλά και με τη Σελήνη της Γης, ο Εγκέλαδος εμφανίζει το φαινόμενο της
   σύγχρονης περιστροφής, δηλαδή το ένα του ημισφαίριο «βλέπει» συνεχώς προς
   τον Κρόνο, ενώ το άλλο είναι στραμμένο μονίμως μακριά του. Αυτό οφείλεται
   στις παλιρροΐκές δυνάμεις που ασκεί ο πλανήτης στον δορυφόρο επί
   δισεκατομμύρια χρόνια. Οι ίδιες δυνάμεις τείνουν να καταστήσουν την τροχιά
   εντελώς κυκλική. Αντίθετα ωστόσο με τη Σελήνη, ο Εγκέλαδος δεν εμφανίζει
   σήμερα λίκνιση, τουλάχιστον πάνω από 1,5 μοίρα, πιθανολογείται όμως ότι
   εμφάνιζε κατά το παρελθόν.^[2] Αυτή η λίκνιση σε συνδιασμό με το
   συντονισμό δρά ως επιπλέον πηγή θερμότητας.

    [Επεξεργασία] Αλληλεπίδραση με τον Δακτύλιο E

   [IMG]
   [IMG]
   Η τροχιά του Εγκέλαδου από πλάγια θέση, που τη δείχνει σε σχέση με τον
   Δακτύλιο E του Κρόνου.

   Ο Δακτύλιος E του Κρόνου είναι ο πλατύτερος και ο εξώτερος του πλανήτη.
   Είναι ένας αραιότατος δίσκος μικροσκοπικών τεμαχίων πάγου και σκόνης, με
   το εσωτερικό του άκρο να ορίζεται από την τροχιά του Μίμαντα και το
   εξωτερικό κάπου κοντά στην τροχιά της Ρέας. Πολλά μαθηματικά μοντέλα
   αποδεικνύουν ότι ένας τέτοιος δακτύλιος είναι ασταθής, με μέσο χρόνο ζωής
   ανάμεσα σε 10.000 και 1.000.000 χρόνια. Επομένως, τα σωματίδια που τον
   αποτελούν πρέπει να ανανεώνονται συνεχώς. Ο Εγκέλαδος κινείται στο
   εσωτερικό του δακτυλίου, εκεί όπου είναι πυκνότερος και στενότερος.
   Επομένως, είναι η κυριότερη πηγή των σωματιδίων που αποτελούν τον Δακτύλιο
   E, πράγμα που αποδείχθηκε από την αποστολή Κασσίνι.

   Υπάρχουν δύο διαφορετικοί μηχανισμοί που τροφοδοτούν τον δακτύλιο με
   υλικό.^[25] Ο πρώτος, μάλλον ο σημαντικότερος, είναι από το λοφίο αερίων
   που υψώνεται από τη νότια πολική περιοχή. Ενώ τα περισσότερα σωματίδια
   ξαναπέφτουν στην επιφάνεια, μερικά δραπετεύουν από το ασθενές βαρυτικό
   πεδίο του Εγκέλαδου και εισέρχονται σε τροχιά περί τον Κρόνο. Ο δεύτερος
   μηχανισμός είναι από τον βομβαρδισμό της επιφάνειας του δορυφόρου από
   μετεωροειδείς, που εκτοξεύει σωματίδια σκόνης από την επιφάνεια. Αυτός ο
   μηχανισμός δεν ισχύει μόνο για τον Εγκέλαδο, αλλά για όλους τους
   δορυφόρους του Κρόνου που βρίσκονται έξω από τον Δακτύλιο E.

  [Επεξεργασία] Διαστάσεις και σχήμα

   [IMG]
   [IMG]
   Ο Εγκέλαδος (άνω αριστερά) περνά μπροστά από τον Τιτάνα, όπως φάνηκε από
   το Κασσίνι στις 5 Φεβρουαρίου 2006. Ο Εγκέλαδος απείχε τότε 4,1
   εκατομμύρια km από το διαστημόπλοιο, ενώ ο Τιτάνας 5,3.

   Ο Εγκέλαδος είναι σχετικώς μικρό σώμα, με μέση διάμετρο 504,2 χιλιόμετρα
   (ακριβέστερες διαστάσεις 513,2×502,8×496,6 km)^[2], μόλις το ένα έβδομο
   της διαμέτρου της Σελήνης. Η επιφάνειά του έχει έκταση λίγο παραπάνω από
   800.000 τετραγωνικά χιλιόμετρα, είναι δηλαδή εξαπλάσια της επιφάνειας της
   Ελλάδας και σχεδόν ίση με αυτή της Μοζαμβίκης.

   Το ακριβές σχήμα του Εγκέλαδου είναι πεπλατυσμένο στους πόλους
   ελλειψοειδές, με μέγιστο άξονα στη διεύθυνση προς και από τον Κρόνο.

  [Επεξεργασία] Μάζα

   Η μάζα του Εγκέλαδου ανέρχεται σε 108,02 ± 0,10 τετράκις εκατομμύρια
   τόνους, δηλαδή 55.420 φορές μικρότερη από τη μάζα της Γης. Αυτό
   αντιστοιχεί σε μέση πυκνότητα 1,6096 ± 0,0024 γραμμάριο/cm^3. Η μέση
   επιτάχυνση της βαρύτητας στην επιφάνεια είναι περί τα 0,111 m/sec^2,
   δηλαδή η βαρύτητα εκεί είναι 88 φορές ασθενέστερη από αυτή στην επιφάνεια
   της Γης. Η ταχύτητα διαφυγής είναι περίπου 239 m/sec ή 866 χιλιόμετρα την
   ώρα.

  [Επεξεργασία] Ατμόσφαιρα

   Υπάρχουν ίχνη αερίων κοντά στην επιφάνεια του Εγκέλαδου, κυρίως πάνω από
   τη νότια πολική περιοχή (βλ. παρακάτω). Η ατμοσφαιρική πίεση στην
   επιφάνεια πάντως είναι πρακτικά μηδέν. Η σύσταση των αερίων είναι:^[26]

   91% υδρατμοί

   4% άζωτο

   3,2% διοξείδιο του άνθρακα

   1,7% μεθάνιο.

  [Επεξεργασία] Επιφάνεια

   [IMG]
   [IMG]
   Χάρτης του Εγκέλαδου
   [IMG]
   [IMG]
   «Υποβαθμισμένοι» κρατήρες στον Εγκέλαδο.

   Από τις εικόνες ήδη του Βόγιατζερ 2 διακρίνοναι τουλάχιστον 5 διαφορετικά
   είδη επιφάνειας^[20] ενώ έχουν παρατηρηθεί και ρωγμές.^[27] Η σχεδόν
   πλήρης απουσία κρατήρων σε μεγάλες περιοχές υποδεικνύει τη μικρή τους
   ηλικία και την αντίστοιχη γεωλογική δράση που ανανεώνει την επιφάνεια. Ο
   φρέσκος και καθαρός πάγος που κυριαρχεί στην επιφάνειά του καθιστά τον
   Εγκέλαδο ίσως το λευκότερο σώμα σε ολόκληρο το Ηλιακό Σύστημα, με οπτικό
   γεωμετρικό άλβεδο 1,38.^[6] Αυτό συντείνει στο να διατηρείται ακόμα
   χαμηλότερη η μέση επιφανειακή θερμοκρασία (−198 °C το μεσημέρι).^[7]

   Οι παρατηρήσεις του διαστημοπλοίου Κασσίνι το 2005 απεκάλυψαν τα
   επιφανειακά χαρακτηριστικά πολύ καλύτερα. Π.χ. οι ομαλές πεδιάδες χωρίς
   κρατήρες έχουν πολυάριθμες μικρές λοφοσειρές και αντίστοιχες αύλακες.
   Επιπρόσθετα, στις περιοχές με κρατήρες ανακαλύφθηκαν πολυάριθμες
   ρηγματώσεις, που υποδεικνύουν ότι η επιφάνεια έχει παραμορφωθεί από τότε
   που δημιουργήθηκαν οι κρατήρες (Rathbun, J.A. et al. 2005).^[28] Τέλος,
   ανακαλύφθηκαν επιππλεόν περιοχές με πρόσφατη επιφάνεια που δεν είχαν
   απεικονιστεί καλά από το Βόγιατζερ, όπως η ασυνήθιστη περιοχή κοντά στο
   νότιο πόλο.^[2]

    [Επεξεργασία] Κρατήρες

   Με βάση την πυκνότητα των κρατήρων (αριθμός κρατήρων ανά μονάδα εμβαδού)
   διακρίθηκαν τρεις διαφορετικές διαβαθμίσεις στην τοπογραφία του Εγκέλαδου,
   από τις ct[1] και ct[2], με πολυάριθμους κρατήρες διαμέτρου 10 ως 20 km,
   μέχρι την cp, τις πεδιάδες με τους ελάχιστους κρατήρες.^[29] Αυτή η
   υποδιαίρεση υποδηλώνει περισσότερα στάδια στη δημιουργία της επιφάνειας
   του δορυφόρου.

   [IMG]
   [IMG]
   Ψευδοχρωματική άποψη της επιφάνειας του δορυφόρου, που δείχνει αρκετά είδη
   τεκτονικής και ιξωδογενούς παραμορφώσεως (εικόνα του Κασσίνι, 9 Μαρτίου
   2005).

   Οι πρόσφατες παρατηρήσεις του Κασσίνι στις περιοχές ct[2] και cp
   αποκάλυψαν ότι πολλοί από τους κρατήρες είναι παραμορφωμένοι τόσο από
   ιξώδη παραμόρφωση όσο και από ρηγμάτωση.^[30] Η πρώτη διαδικασία προκαλεί
   παραμορφώσεις σε γεωλογικές κλίμακες χρόνου στην τοπογραφία του πάγου
   εξαιτίας της βαρύτητας και καθιστά την επιφάνεια πιο επίπεδη και ο ρυθμός
   της εξαταρτάται από τη θερμοκρασία του πάγου: ο θερμός πάγος
   παραμοτφώνεται ταχύτερο από τον κρύο. Οι καρτήρες που έχουν υποστεί ιξώδη
   παραμόρφωση έχουν θολωτή επιφάνεια ή ξεχωρίζουν απλώς εξαιτίας του
   δακτυλιδιού ιζημάτων,ενώ πολλοί κρατήρες έχουν παραμορφωθεί από τις
   τεκτονικές ρηγματώσεις. Η δεύτερη προκαλείται από τεκτονικούς παράγοντες
   και είναι η απόδειξη της γεωλογικής δράσεως. Σχεδόν όλοι οι κρατήρες του
   Εγκέλαδου στις περιοχές ct[2] που απεικόνισε το Κασσίνι φέρουν ίχνη από
   τεκτονική παραμόρφωση. Ενώ λοιπόν οι περιοχές με πολλούς κρατήρες είναι οι
   αρχαιότερες, σχεδόν όλοι οι κρατήρες στην επιφάνεια του δορυφόρου
   βρίσκονται σε κάποιο στάδιο «υποβαθμίσεως».

    [Επεξεργασία] Τεκτονική τοπογραφία και λείες πεδιάδες

   Τα τεκτονικά χαρακτηριστικά περιλαμβάνουν τάφρους και περιοχές με
   διαδοχικές παράλληλες αύλακες και λοφοσειρές, όπως ανακάλυψε το Voyager
   2.^[20] Αυτές οι περιοχές συχνά χωρίζουν τις πεδιάδες χωρίς κρατήρες από
   τις περιοχές με κρατήρες. Μοιάζουν με αντίστοιχες αυλακώσεις στον δορυφόρο
   Γανυμήδη, αλλά είναι πιο περίπλοκες, καθώς δεν είναι πάντα αυστηρά
   παράλληλες. Πιο εντυπωσιακά είναι τα φαράγγια, με μήκη ως 200 km, πλάτη
   από 5 ως 10 km και βάθη περί το 1 km.

   Εικόνες του Κασσίνι από την περιοχή Σαμαρκάνδη έχουν αποκαλύψει
   μυστηριώδεις σκοτεινές γραμμώσεις με πλάτη από 125 ως 750 μέτρα, που
   εκτείνονται παράλληλα με στενές ρηγματώσεις, που θυμίζουν την επιφάνεια
   του Γανυμήδη. Πιθανώς είναι σημεία καταρρεύσεων.^[30]

   [IMG]
   [IMG]
   Η περιοχή Σαμαρκάνδη πάνω στον Εγκέλαδο (εικόνα του Κασσίνι, 17
   Φεβρουαρίου 2005). Το βορειοδυτικό τμήμα της πεδιάδας Σαραντίμπ
   διακρίνεται στα δεξιά.

   Πέρα από αυτούς του σχηματισμούς, όπως στένες ρωγμές (με πλάτος κάποιες
   εκατοντάδες μέτρα) που ανακαλύφθηκαν από το Κασσίνι. Πολλές από αυτές
   βρίσκονται σε δέσμες που διασχίζουν περιοχές με κρατήρες. Αυτές οι ρωγμές
   φαίνεται ότι φτάνουν σε βάθος μόλις λίγων εκατοντάδων μέτρων μέσα στο
   φλοιό. Φαίνεται ότι αρκετές έχουν επιρρεαστεί κατά τη δημιουργία τους από
   τον εξασθενισμένο ρηγόλιθο που προέρχεται από τους κρατήρες, αλλάζοντας τη
   δομή της ρωγμής.^[30]^[31] Άλλα χαρκατηριστικά είναι τα γραμμικά αυλάκια,
   τα οποία διασχίζουν γεωλογικά διαφορετικές περιοχές, και οι οροσειρές, οι
   οποίες είναι περιορισμένες σε έκταση και φτάνουν σε ύψος ενός χιλιομέτρου,
   όπως και θόλοι με το ίδιο ύψος.^[30]

   Οι λείες πεδιάδες χωρίς κρατήρες, όπως η Σαραντίμπ και Diyar, παρουσιάζουν
   στην πραγματικότητα (εικόνες του Κασσίνι) ένα χαμηλό ανάγλυφο από
   λοφοσειρές και ρηγματώσεις, προκαλούμενες πιθανότατα από πλάγιες δυνάμεις
   και φαίνεται ότι έχουν νεότερη επιφάνεια.^[29]^[30] Παρατηρήθηκαν πρώτη
   φορά από το Βόγιατζερ. Στη Σαραντίπ δεν εντοπίστηκαν κρατήρες στίς
   εικόνες, ενώ η Diyar διασχίζεται από πολλές τάφρους και ρήγματα. Πιο
   πρόσφατες παρατηρήσεις από το Κασσίνι έδειξαν ότι στη Σαραντίπ υπάρχουν
   μικροί κρατήρες πρόσκουσεις και υπολόγισαν ότι η ηλικία της είναι μεταξύ
   170 εκτομμυρίων και 3,7 δισεκατομμυρίων, ανάλογο με το ρυθμό πτώσης
   μετεωριτών.^[2]^[32]

    [Επεξεργασία] Νότια πολική περιοχή

   [IMG]
   [IMG]
   Σύνθετος χάρτης της νότιας πολικής περιοχής του Εγκέλαδου (2007)

   Εικόνες του Κασσίνι από τη διέλευση της 14ης Ιουλίου 2005 απεκάλυψαν μια
   διακριτή περιοχή γύρω από τον νότιο πόλο του Εγκέλαδου, μέχρι τον εξηκοστό
   παράλληλο νότιου πλάτους, που καλύπτεται από ρηγματώσεις και
   λοφοσειρές,^[2]^[33] με ελάχιστους κρατήρες, πράγμα που την κατατάσσει
   ανάμεσα στις νεαρότερες επιφάνειες του δορυφόρου, με ηλικία μικρότερη των
   10 ως 100 εκατομμυρίων ετών.^[2] Κοντά στο κέντρο της περιοχής υπάρχουν 4
   ρηγματώσεις που οριοθετούνται από λοφοσειρές, στις οποίες δόθηκε το
   ανεπίσημο όνομα «Λωρίδες της Τίγρης», τα νεότερα ίσως χαρακτηριστικά πάνω
   στον Εγκέλαδο. Αυτές περιβάλλονται από χονδρόκοκκο πάγο νερού (με πράσινη
   χροιά στις εικόνες με ψευδοχρώματα) που,^[33] σύμφωνα με το Φασματόμετρο
   Ορατού και Υπέρυθρου (VIMS) του Κασσίνι, παρουσιάζει διαφοροποίηση από όλη
   την υπόλοιπη επιφάνεια του δορυφόρου, με κρυσταλλικό πάγο ηλικίας
   μικρότερης των χιλίων ετών, αλλά και χημική διαφοροποίηση,^[34] με απλές
   οργανικές χημικές ενώσεις στις ίδιες τις «Λωρίδες της Τίγρης», που μέχρι
   σήμερα δεν έχουν εντοπισθεί πουθενά αλλού πάνω στον Εγκέλαδο. ^[35] Ο μπλε
   πάγος είναι μία επίπεδη επιφάνεια, που υποδεικνύει ότι η επιφάνεια είναι
   νέα αρκετά ώστε να μην έχει καλυφθεί από πάγο που βρίσκεται στον δακτύλιο
   Ε του Κρόνου.

   Τμήμα της νότιας πολικής περιοχής παρατηρήθηκε σε πολύ υψηλή
   μεγέθυνση-ανάλυση κατά την ίδια διέλευση, αποκαλύπτοντας μια έκταση με
   μεγάλες τεκτονικές παραμορφώσεις και ανώμαλο έδαφος, με κάποιες εκτάσεις
   να καλύπτονται από βράχους διαμέτρου 10 ως 100 μέτρων.^[36]

   Το σύνορο της νότιας πολικής περιοχής σημαδεύεται από διάταξη παράλληλων
   λοφοσειρών και κοιλάδων σχήματος Y και V. Το σχήμα, ο προσανατολισμός και
   η θέση αυτών των χαρακτηριστικών υποδεικνύει ότι δημιουργήθηκαν από
   μεταβολές στο συνολικό σχήμα του Εγκέλαδου, που με τη σειρά τους
   προκλήθηκαν, όπως πιστεύεται σήμερα, από μεταβολή είτε στην τροχιά του
   (μείωση της ακτίνας της), είτε στον άξονα περιστροφής του. Η μείωση της
   ακτίνας της τροχιάς του Εγκέλαδου σημαίνει ότι η ταχύτηταπεριστροφής
   αυξήθηκε και αυτό οδήγησε στην επιπεδοποίηση του Εγκέλαδου στον άξονα
   περιστροφής.^[2]

   Αντιθέτως, η βόρεια πολική περιοχή του Εγκέλαδου καλύπτεται από παλαιά
   εδάφη με πολλούς κρατήρες.^[29]

  [Επεξεργασία] Κρυοηφαίστεια

   [IMG]
   [IMG]
   Λοφία υψώνονται πάνω από το χείλος του Εγκέλαδου, τροφοδοτώντας τον
   Δακτύλιο E (άποψη από το Κασσίνι).
   [IMG]
   [IMG]
   Εκτίναξη πιδάκων από την επιφάνεια του Εγκελάδου. Άποψη από το Κασσίνι -
   Χόιχενς.

   Οι επιστήμονες, ύστερα από τις πορσεγγίσεις των Βογιατζερ τη δεκαετία του
   1980, ήταν σίγουροι ότι ο Εγκέλαδος ήταν γεωλογικά ενεργός, με βάση τη
   νεαρή του επιφάνεια, ανακλασικότητα και θέση κοντά στον πυρήνα του
   δακτυλίου Ε.^[20] Με βάση την σχέση του δορυφόρου και του δακτυλίου,
   θεωρούταν ότι ο Εγκέλαδος ήταν η πηγή του υλικού του δακτυλίου Ε, ίσως από
   το νερό το οποίο πήγαζε από το εσωτερικό του δορυφόρου. Όμως οι Βόγιατζερ
   απέτυχαν να ανακαλύψουν αν ο Εγκέλαδος εξακολουθεί να είναι γεωολγικά
   ενεργός.

   Τελικά, η κρυοηφαιστειακή δράση, κατά την οποία νερό ή άλλα υγρά
   εξέρχονται από τον φλοιό αντί για λάβα, ανακαλύφθηκε στον Εγκέλαδο από το
   διαστημόπλοιο Κασσίνι. Η πρώτη παρατήρηση λοφίου από σωματίδια πάγου πάνω
   από τον νότιο πόλο έγινε τον Ιανουάριο και Φεβρουάριο του 2005,^[2] με
   δεδομένα από το μαγνητόμετρο να βεβαιώνουν ότι δεν οφειλόταν σε πρόβλημα
   της κάμερας, αφού ανακαλύφθηκαν ίχνη ατμόσφαιρας: Το μαγνητόμετρο διέγνωσε
   αύξηση στα ιοντικά κύματα στον διαστημικό χώρο κοντά στον Εγκέλαδο,
   οφειλόμενα στην αλληλεπίδραση ιονισμένων σωματίων με μαγνητικό πεδίο. Η
   συχνότητα των κυμάτων αυτών μπορεί να χρησιμοποιηθεί για τον προσδιορισμό
   της χημικής σύστασης, στην περίπτωση αυτή ιονισμένου υδρατμού.^[37] Στη
   συνέχεια διαπιστώθηκε ότι το αέριο βρισκόταν συγκεντρωμένο πάνω από την
   περιοχή του νότιου πόλου, με την ατμοσφαιρική πυκνότητα αλλού να είναι
   πολύ μικρότερη.^[37] Ο Απεικονιστικός Φασματογράφος Υπεριώδους
   ακτινοβολίας (UVIS) επιβεβαίωσε το γεγονός κατά την παρατήρηση δύο
   επιπροσθήσεων, όταν απέτυχε να ανιχνεύσει ατμόσφαιρα πάνω από τις περιοχές
   του ισημερινού, αλλά ανίχνευσε υδρατμούς πάνω από τη νότια πολική
   περιοχή.^[38]

   Το Κασσίνι πέταξε μέσα από το νέφος των υδρατμών κατά τη διέλευση της 14ης
   Ιουλίου 2005, γεγονός που επέτρεψε σε όργανά του όπως ο Φασματογράφος
   Μάζας Ιόντων και Ουδέτερων Σωματίων (INMS) και ο Αναλυτής Κοσμικής Σκόνης
   (CDA) να πραγματοποιήσουν απευθείας δειγματοληψία του λοφίου. Το INMS
   ανίχνευσε κυρίως υδρατμό, αλλά και μοριακό άζωτο, μεθάνιο και διοξείδιο
   του άνθρακα.^[26] Ο CDA «ανίχνευσε μεγάλη αύξηση στον αριθμό σωματιδίων
   κοντά στον Εγκέλαδο», επιβεβαίώνοντας τον ρόλο του ως της βασικής πηγής
   τροφοδοσίας για τον Δακτύλιο E.^[25] Η ανάλυση των στοιχείων υποδεικνύει
   ότι το λοφίο των υδρατμών προέρχεται από κρυοηφαιστειακές ανόδους κοντά
   στον νότιο πόλο.^[39]

   Μια οπτική επιβεβαίωση της δραστηριότητας αυτής έγινε τον Νοέμβριο 2005,
   όταν το Κασσίνι απεικόνισε πίδακες κόκκων πάγου που υψώνονταν από τη νότια
   πολική περιοχή σε μεγάλη γωνία φάσεως (όταν ο Ήλιος βρισκόταν σχεδόν πίσω
   από τον Εγκέλαδο) και συνέκρινε τις εικόνες με αντίστοιχες άλλων δορυφόρων
   του Κρόνου.^[2]^[40] Το λοφίο αποτελείται πράγματι από πολλούς πίδακες
   (που ίσως οφείλονται σε αντίστοιχο αριθμό ανοιγμάτων εξόδου) μέσα σε ένα
   μεγαλύτερο, διάχυτο νέφος που εκτείνεται μέχρι σχεδόν 500 km από την
   επιφάνεια. Ο Εγκέλαδος είναι το τέταρτο σώμα στο Ηλιακό Σύστημα με
   επιβεβαιωμένη ηφαιστειακή δράση, μαζί με τη Γη, τον Τρίτωνα και την
   Ιώ.^[39]

   Περαιτέρω παρατήρησεις έγιναν κατά την προσέγγιση του Κασσίνι τις 12
   Μαρτίου 2008. Δεδομένα από αυτήν την πρόσεγγιση αποκάλυψαν επιπλέον χημικά
   στο λοφίο, αναμέσα στα οποία απλοί και σύνθετοι υδρογονάνθρακες, όπως
   προπάνιο, αιθάνιο και αιθίνιο.^[41] Αυτές οι ανακαλύψεις αύξησαν ακόμη
   περισσότερο την πιθανότητα να υπάρχει ζώη κάτω από την επιφάνεια του
   Εγκέλαδου.^[42]

    [Επεξεργασία] Πρίν την ανακάλυψη αμμωνίας

   [IMG]
   [IMG]
   Ο πιθανός μηχανισμός του κρύου γκέυζερ

   Η συνδυασμένη ανάλυση απεικονίσεων, φασματομετρίας μάζας και μαγνητικών
   μετρήσεων υποδεικνύει ότι το παρατηρούμενο νότιο πολικό λοφίο
   δημιουργείται από υλικό που εκτινάσσεται από θύλακες του υπεδάφους όπου
   βρίσκεται υπό πίεση, παρόμοια με τους θερμοπίδακες (γκέυζερ) της Γης.^[2]
   Επειδή δεν ανιχνεύθηκε αμμωνία στο υλικό, η οποία θα μπορούσε να δράσει ως
   αντιψυκτικό, ένας τέτοιος θύλακας θα πρέπει να αποτελείται από σχεδόν
   καθαρό υγρό νερό με θερμοκρασία τουλάχιστο 270 K (-3 βαθμούς C). Μια άλλη
   πιθανή μέθοδος παραγωγής του λοφίου είναι η εξάχνωση θερμού επιφανειακού
   πάγου. Το CIRS ανίχνευσε μία θερμή περιοχή κοντά στον νότιο πόλο, με
   θερμοκρασίες 85 ως 90 K, και με τοποθεσίες θερμοκρασίας μέχρι και 157 K,
   υπερβολικά θερμές για να εξηγηθούν από ηλιακή θέρμανση, πράγμα που δείχνει
   ότι η περιοχή θερμαίνεται από το εσωτερικό του δορυφόρου.^[7] Ο πάγος σε
   τέτοιες θερμοκρασίες μπορεί να εξαχνωθεί με πολύ ταχύτερους ρυθμούς από
   όσο στην υπόλοιπη επιφάνεια, παράγοντας έτσι το λοφίο υλικού. Η εξάχνωση
   είναι ελκστική θεωρία, αφού το υποκείμενο στρώμα που θερμαίνει τον
   επιφανειακό πάγο θα μπορούσε να είναι πυκνό διάλυμα αμμωνίας σε νερό με
   θερμοκρασία χαμηλότερη από 175 K, πράγμα που θα απαιτούσε πολύ λιγότερη
   ενέργεια για την παραγωγή του λοφίου. Ωστόσο, η σύσταση του λοφίου ευνοεί
   την υπόθεση του «ψυχρού γκέυζερ».^[2]

    [Επεξεργασία] Ανακάλυψη αμμωνίας

   Τον Ιούλιο του 2009 ανακοινώθηκε ότι ανακαλύφθηκε αμμωνία κατα τη διάρκεια
   των προσέγγισεων που έγιναν τον Ιούλιο και τον Οκτώβριο 2008.^[43]

  [Επεξεργασία] Εσωτερική δομή

   [IMG]
   [IMG]
   Το εσωτερικό του Εγκέλαδου με βάση τα ευρήματα του Κασσίνι. Με καφέ χρώμα
   παριστάνεται ο εσωτερικός πυρήνας από πυριτικά ορυκτά, ενώ ο πλούσιος σε
   πάγο μανδύας παριστάνεται με λευκό χρώμα. Το κίτρινο και το κόκκινο στον
   μανδύα και στον πυρήνα αντιστοίχως αντιπροσωπεύουν μια προτεινόμενη θερμή
   άνοδο κάτω από τη νότια πολιοκή περιοχή.

   Οι υπολογισμοί μάζας του δορυφόρου από το πρόγραμμα Βόγιατζερ έδειξαν ότι
   ο Εγλέλαδος απότελείται σχεδόν εκολοκλήρου από πάγο.^[20] Με βάση την
   επίδραση της βαρύτητας του Εγκέλαδου πάνω στο διαστημόπλοιο Κασσίνι, η
   μέση πυκνότητά του αναθεωρήθηκε προς τα άνω, περίπου στο 1,61 gr/cm³,^[2]
   πράγμα που τον καθιστά πυκνότερο από τους άλλους μέσων διαστάσεων
   δορυφόρους του Κρόνου που αποτελούνται κυρίως από πάγο νερού και έτσι
   υποδεικνύει ότι ο Εγκέλαδος περιέχει μεγαλύτερα ποσοστά πυριτικών ορυκτών
   και σιδήρου, προφανώς μέσα σε κάποιο διαφοροποιημένο πυρήνα. Με
   περισσότερα ορυκτά και βαρύτερα στοιχεία πέρα από το οξυγόνο και το
   υδρογόνο, το εσωτερικό του ίσως να θερμάνθηκε συγκριτικώς περισσότερο και
   εξαιτίας της διάσπασης ραδιενεργών ισοτόπων.

   Εκτός από τη μάζα και τη χημική σύσταση, οι ερευνητές έχουν εξετάσει και
   το σχήμα του Εγκέλαδου για τον προσδιορισμό της χημικής του δομής.
   Αποτελέσματα του 2006 με την προϋπόθεση της υδροστατικής ισορροπίας
   συμφωνούν με ένα αδιαφοροποίητο εσωτερικό, σε αντίθεση με την παραπάνω
   θεωρία, αλλά το σημερινό σχήμα στηρίζει και την πιθανότητα ότι ο Εγκέλαδος
   δεν βρίσκεται σε υδροστατική ισορροπία και ίσως περιστρεφόταν ταχύτερα
   κάποτε στο πρόσφατο παρελθόν (με διαφοροποιημένο εσωτερικό).^[44]

[Επεξεργασία] Η θέα από τον Εγκέλαδο

   [IMG]
   [IMG]
   Καλιτεχνική αναπαράσταση του Κρόνου όπως φαίνεται από τον Εγκέλαδο.

   Από τον Εγκέλαδο ο Κρόνος θα φαινόταν σχεδόν 60 φορές μεγαλύτερος από όσο
   φαίνεται να είναι η Σελήνη στον γήινο ουρανό. Επιπλέον, εξαιτίας της
   σύγχρονης περιστροφής, ο πλανήτης φαίνεται ακίνητος στον ουρανό του
   Εγκέλαδου (εκτός από μια ελάχιστη αργή ταλάντωση στη θέση του οφειλόμενη
   στην εκκεντρότητα της τροχιάς), και είναι αόρατος από την άλλη πλευρά του
   δορυφόρου.

   Οι δακτύλιοι του Κρόνου θα φαίνονταν υπό γωνία μόλις 1,1 λεπτού της μοίρας
   (΄) και συνεπώς θα ήταν σχεδόν αόρατοι, αλλά η σκιά τους πάνω στον Κρόνο
   θα φαινόταν εύκολα με γυμνό μάτι. Ο ίδιος ο Κρόνος θα έδειχνε φάσεις
   παρόμοιες με τις σεληνιακές.

   Αν βρισκόμασταν πάνω στον Εγκέλαδο, θα μπορούσαμε να παρατηρήσουμε τον
   Μίμαντα να περνά μπροστά από τον Κρόνο κάθε 72 ώρες κατά μέσο όρο. Η
   φαινόμενη διάμετρος του Μίμαντα θα ήταν 26΄, περίπου η ίδια με αυτή της
   Σελήνης όπως φαίνεται από τη Γη. Η Τηθύς, ορατή από την άλλη πλευρά του
   Εγκέλαδου, θα έφθανε σε μέγιστη φαινόμενη διάμετρο 64΄.[1]

[Επεξεργασία] Παραπομπές

    1. ↑ © Serge Jodra, 2004. - Reproduction interdite.. Imago Mundi - La
       Découverte des satellites de Saturne (in French). Cosmovisions.com
       (ανακτήθηκε 2009-03-13 )
    2. ↑ ^2,00 ^2,01 ^2,02 ^2,03 ^2,04 ^2,05 ^2,06 ^2,07 ^2,08 ^2,09 ^2,10
       ^2,11 ^2,12 ^2,13 Porco, C. C. (2006). "Cassini Observes the Active
       South Pole of Enceladus". Science 311 (5766): 1393–1401.
       doi:10.1126/science.1123013. PMID 16527964. 
    3. ↑ NASA Celestia Solar System Definition File. Retrieved March 22,
       2006.
    4. ↑ Thomas, P. C. (March 13–17 2006). "Shapes of the Saturnian Icy
       Satellites" (PDF). 37th Annual Lunar and Planetary Science Conference.
       http://www.lpi.usra.edu/meetings/lpsc2006/pdf/1639.pdf. 
    5. ↑ ^5,0 ^5,1 ^5,2 Jacobson, R. A. (December 2006). "The Gravity Field
       of the Saturnian System from Satellite Observations and Spacecraft
       Tracking Data". The Astronomical Journal 132: 2520–2526.
       doi:10.1086/508812. 
    6. ↑ ^6,0 ^6,1 Verbiscer, A.; French, R.; Showalter, M.; Helfenstein, P.
       (2007). "Enceladus: Cosmic Graffiti Artist Caught in the Act". Science
       315 (5813): 815. doi:10.1126/science.1134681. PMID 17289992.  p. 815
       (supporting online material, table S1)
    7. ↑ ^7,0 ^7,1 ^7,2 Spencer, J. R.; Pearl, JC; Segura, M; Flasar, FM;
       Mamoutkine, A; Romani, P; Buratti, BJ; Hendrix, AR και άλλοι. (2006).
       "Cassini Encounters Enceladus: Background and the Discovery of a South
       Polar Hot Spot". Science 311 (5766): 1401.
       doi:10.1126/science.1121661. PMID 16527965. 
    8. ↑ ^8,0 ^8,1 Classic Satellites of the Solar System. Observatorio ARVAL
       (ανακτήθηκε 2007-09-28 )
    9. ↑ Planetary Body Names and Discoverers. Retrieved March 22, 2006.
   10. ↑ Herschel, W.; Account of the Discovery of a Sixth and Seventh
       Satellite of the Planet Saturn; With Remarks on the Construction of
       Its Ring, Its Atmosphere, Its Rotation on an Axis, and Its
       Spheroidical Figure, Philosophical Transactions of the Royal Society
       of London, Vol. 80 (1790), pp. 1–20
   11. ↑ Herschel, W. (1795) Description of a Forty-feet Reflecting
       Telescope, Philosophical Transactions of the Royal Society of London,
       Vol. 85, pp. 347–409 (reported by M. Arago (1871), Herschel, Annual
       Report of the Board of Regents of the Smithsonian Institution, pp.
       198–223)
   12. ↑ Frommert, H.; and Kronberg, C.; Ουίλιαμ Χέρσελ (1738–1822). Accessed
       May 29, 2006
   13. ↑ Cassini Images of Enceladus Suggest Geysers Erupt Liquid Water at
       the Moon’s South Pole. Retrieved March 22, 2006.
   14. ↑ Όπως αναφέρει ο Ούιλλιαμ Λάσελ, Monthly Notices of the Royal
       Astronomical Society, Vol. 8, No. 3, pp. 42–43 1848 Ιουναρίου 14)
   15. ↑ Blue, J.; (2006) Categories for Naming Planetary Features. Retrieved
       November 16, 2006.
   16. ↑ Blue, J.; (2006); New Names for Enceladus, 13 November 2006.
       Retrieved November 16, 2006.
   17. ↑ Planetary Society, Planetary Society 31/3/2006.
   18. ↑ ^18,0 ^18,1 Voyager Mission Description. Accessed May 29, 2006
   19. ↑ ^19,0 ^19,1 Terrile, R. J.; and Cook, A. F.; (1981); Enceladus:
       Evolution and Possible Relationship to Saturn's E-Ring. 12th Annual
       Lunar and Planetary Science Conference, Abstract 428
   20. ↑ ^20,0 ^20,1 ^20,2 ^20,3 ^20,4 Rothery, David A. (1999). Satellites
       of the Outer Planets: Worlds in their own right. Oxford University
       Press. ISBN 0-19-512555-X. 
   21. ↑ Moomaw, B.; Tour de Saturn Set For Extended Play, Spacedaily.com,
       February 5, 2007. Retrieved February 5, 2007.
   22. ↑ Missions to Saturn, Cassini, NASA, Retrieved March 2, 2008.
   23. ↑ Planetary exploration newsletter Volume 1, Number 36 (December 23,
       2007), Retrieved March 2, 2008.
   24. ↑ TandEM (Titan and Enceladus Mission) Workshop, February 7, 2008;
       Retrieved March 2, 2008.
   25. ↑ ^25,0 ^25,1 Spahn, F. (2006). "Cassini Dust Measurements at
       Enceladus and Implications for the Origin of the E Ring". Science 311
       (5766): 1416–1418. doi:10.1126/science.1121375. PMID 16527969. 
   26. ↑ ^26,0 ^26,1 Waite, J. H.; Combi, MR; Ip, WH; Cravens, TE; McNutt Jr,
       RL; Kasprzak, W; Yelle, R; Luhmann, J και άλλοι. (2006). "Cassini Ion
       and Neutral Mass Spectrometer: Enceladus Plume Composition and
       Structure". Science 311 (5766): 1419. doi:10.1126/science.1121290.
       PMID 16527970. 
   27. ↑ NASA (2007-05-16). "Cracks on Enceladus Open and Close under
       Saturn's Pull".
       http://www.nasa.gov/mission_pages/cassini/media/enceladus_cracks.html. 
   28. ↑ Rathbun, J. A.; et al.; (2005); Enceladus's global geology as seen
       by Cassini ISS, Eos Trans. AGU, Vol. 82, No. 52 (Fall Meeting
       Supplement), abstract P32A-03
   29. ↑ ^29,0 ^29,1 ^29,2 Smith, B.; Soderblom, L.; Batson, R.; Bridges, P.;
       Inge, J.; Masursky, H.; Shoemaker, E.; Beebe, R. και άλλοι. (1982). "A
       New Look at the Saturn System: The Voyager 2 Images". Science 215
       (4532): 504. doi:10.1126/science.215.4532.504. PMID 17771273. 
   30. ↑ ^30,0 ^30,1 ^30,2 ^30,3 ^30,4 Turtle, E. P.; et al.; Enceladus,
       Curiouser and Curiouser: Observations by Cassini's Imaging Science
       Subsystem, Cassini CHARM Teleconference, 28 April 2005
   31. ↑ Barnash, A. N.; et al.; (2006); Interactions Between Impact Craters
       and Tectonic Fractures on Enceladus, Bulletin of the American
       Astronomical Society, Vol. 38, No. 3, presentation no. 24.06
   32. ↑ Ο αριθμός των κρατήρων πρόσκουσης είναι η μόνη μέθοδος προς το παρόν
       για να υπολογιστεί η ηλικία μίας πλανητικής επιφάνειας, όμως προς το
       παρόν υπάρχει στην επιστημονική κοινότητα διαφωνία ως προς το ρυθμό
       πτώσης μετεωριτών στο εξωτερικό ηλιακό σύστημα και έτσι οι εκτιμήσεις
       για τον ίδιο αριθμό κρατήρων.
   33. ↑ ^33,0 ^33,1 Enceladus in False Color. Ανακτήθηκε Μάρτιος 22, 2006.
   34. ↑ Cassini Finds Enceladus Tiger Stripes are Really Cubs, 30 Αυγούστου
       2005. Ανακτήθηκε Μάιος 29, 2006.
   35. ↑ Brown, R. H. (2006). "Composition and Physical Properties of
       Enceladus's Surface". Science 311 (5766): 1425–1428.
       doi:10.1126/science.1121031. PMID 16527972. 
   36. ↑ Boulder-Strewn Surface. Ανακτήθηκε Μάρτιος 22, 2006.
   37. ↑ ^37,0 ^37,1 Dougherty, M.Κ.; Khurana, KK; Neubauer, FM; Russell, CT;
       Saur, J; Leisner, JS; Burton, ME (2006). "Identification of a Dynamic
       Atmosphere at Enceladus with the Cassini Magnetometer". Science 311
       (5766): 1406. doi:10.1126/science.1120985. PMID 16527966. 
   38. ↑ Hansen, C. J.; Esposito, L; Stewart, AI; Colwell, J; Hendrix, A;
       Pryor, W; Shemansky, D; West, R (2006). "Enceladus' Water Vapor
       Plume". Science 311 (5766): 1422. doi:10.1126/science.1121254. PMID
       16527971. 
   39. ↑ ^39,0 ^39,1 NASA's Cassini Images Reveal Spectacular Evidence of an
       Active Moon, 6 Δεκεμβρίου 2005. Ανακτήθηκε Μάρτιος 22, 2006.
   40. ↑ Spray Above Enceladus. Ανακτήθηκε Μάρτιος 22, 2005.
   41. ↑ Cassini Tastes Organic Material at Saturn's Geyser Moon, 26 Μάρτιος
       2008. Ανακτήθηκε Μάρτιος 26, 2008.
   42. ↑ A Perspective on Life on Enceladus: A World of Possibilities, 26
       Μάρτιος 2008. Ανακτήθηκε Μάρτιος 26, 2008.
   43. ↑ Jpl.Nasa.Gov (2009-07-22). Saturnian Moon Shows Evidence of Ammonia.
       Jpl.nasa.gov (ανακτήθηκε 2010-03-21 )
   44. ↑ Schubert, G; Anderson, J; Travis, B; Palguta, J (2007). "Enceladus:
       Present internal structure and differentiation by early and long-term
       radiogenic heating". Icarus 188: 345.
       doi:10.1016/j.icarus.2006.12.012. 

[Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το θέμα
   Εγκέλαδος (δορυφόρος)

     • Γενική πληροφόρηση

          • Δεδομένα για τον Εγκέλαδο από την Εξερεύνηση του Ηλιακού
            Συστήματος της NASA
          • Ιστοσελίδα για τον Εγκέλαδο από τον Calvin Hamilton
          • Ο Εγκέλαδος στον ιστοτόπο της Planetary Society
          • CHARM: Ανάλυση και αποτελέσματα του Cassini-Huygens από την
            ιστοσελίδα της αποστολής, με παρουσιάσεις πρόσφατων ευρημάτων
          • Ιστοσελίδα της αποστολής Κασσίνι για τον Εγκέλαδο με κατάλογο
            δημοσιευμένων εικόνων του Εγκέλαδου

     • Εικόνες

          • Εικόνες του Εγκέλαδου από το Κασσίνι
          • `Ατλας των Μικρών Σωμάτων: Εγκέλαδος. από τον Phil Stooke με
            κατάλογο εικόνων και χάρτες με βάση τα παλαιότερα δεδομένα των
            Βόγιατζερ **Βασικός χάρτης του Εγκέλαδου από εικόνες των
            Βόγιατζερ και του Cassini
          • Max Planck:Κρυοηφαίστεια στον Εγκέλαδο
          • JPL/UCSC/Univ. of Colorado: Μελέτη για τον Εγκέλαδο

     • Από την ειδησεογραφία

          • `Αρθρο της NOVA: "Life on a Tiny Moon"
          • BBC: Φεγγάρι του Κρόνου "best bet for life"
          • Εικόνες δείχνουν ότι ο Εγκέλαδος είναι ένας «παράδεισος του
            γεωλόγου» από το New Scientist
          • BBC: άρθρο για την ατμόσφαιρα
          • Υγρό νερό πάνω σε φεγγάρι του Κρόνου θα μπορούσε να διατηρήσει τη
            ζωή
          • BBC: Φεγγάρι του Κρόνου «ίσως έχει ωκεανό»
          • Σχόλιο: Γιατί η ανακάλυψη του Εγκέλαδου έχει σημασία (James
            Oberg, MSNBC)
          • Φεγγάρι του Κρόνου ώριμο για αστροβιολογική εξερεύνηση (Leonard
            David, Space.com)
          • Φορτισμένα σωμάτια από το διάστημα ίσως προκαλούν βίαιες χημικές
            αντιδράσεις πάνω στον Εγκέλαδο, δικαιολογώντας τα υδάτινα λοφία
            του (New Scientist, Οκτώβριος 2006)
          • Ο παγερός Εγκέλαδος: ένα απίθανο λίκνο της ζωής

   π • σ • ε
                                Δορυφόροι Κρόνου
   Βοσκοί Δακτυλίων      S/2009 S 1  · Πάνας · Δάφνις · Άτλας · Προμηθέας ·
                          ?S/2004 S 6 · ?S/2004 S 4 ·  ?S/2004 S 3 · Πανδώρα
   Συντροχιακοί          Επιμηθέας · Ιανός
   Δακτύλιος G           Αιγαίων
   Μεγάλοι Εσωτερικοί    Μίμας · Εγκέλαδος · Τηθύς (Τελεστώ · Καλυψώ)  ·
   (Τρωικοί)             Διώνη (Ελένη · Πολυδεύκης)
   Αλκυονίδες            Μεθώνη · Ανθή · Παλλήνη
   Μεγάλοι Εξωτερικοί    Ρέα · Τιτάνας · Υπερίων · Ιαπετός
   ομάδα Ινουίτ          Κίβιουκ · Ίτζιρακ · Παάλιακ · Σίαρνακ · Τάρκεκ
                         Φοίβη · Σκάθι · S/2007 S 2 · Σκολλ · S/2004 S 13 ·
                         Γκρέιπ · Χυρρόκκιν · Μουντιλφάρι · Τζάρνσαξα ·
                         S/2006 S 1 · S/2004 S 17 · Νάρβι · Μπέργκελμιρ ·
   Νορβηγική ομάδα       Εγκίρ · Σούττουνγκρ · S/2004 S 12 · Μπέστλα ·
                         Φαρμπάουτι · Χάτι · S/2004 S 7 · Θρυμρ · S/2007 S
                         3 · S/2006 S 3 · Σούρτουρ · Κάρι · Φένριρ · Υμίρ ·
                         Λόγκι · Φορντζότ
   Γαλατική ομάδα        Αλμπιόριξ · Μπεβίιν · Ερριάπους · Τάρβος
   Υποθετικοί δορυφόροι  Θέμις · Χείρων
   Δακτύλιοι του Κρόνου  · Κασσίνι - Χόιχενς  · Στην επιστημονική φαντασία

   Ανακτήθηκε από
   "http://el.wikipedia.org/wiki/%CE%95%CE%B3%CE%BA%CE%AD%CE%BB%CE%B1%CE%B4%CE%BF%CF%82_(%CE%B4%CE%BF%CF%81%CF%85%CF%86%CF%8C%CF%81%CE%BF%CF%82)"
   Κατηγορία: Φυσικοί δορυφόροι Κρόνου

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Afrikaans
     • Alemannisch
     • العربية
     • Български
     • Català
     • Corsu
     • Česky
     • Cymraeg
     • Dansk
     • Deutsch
     • English
     • Esperanto
     • Español
     • Eesti
     • فارسی
     • Suomi
     • Français
     • Gaeilge
     • Galego
     • עברית
     • Hrvatski
     • Magyar
     • Bahasa Indonesia
     • Italiano
     • 日本語
     • 한국어
     • Latina
     • Lëtzebuergesch
     • Lietuvių
     • Latviešu
     • मराठी
     • Bahasa Melayu
     • Nederlands
     • ‪Norsk (nynorsk)‬
     • ‪Norsk (bokmål)‬
     • Polski
     • Português
     • Română
     • Русский
     • Sicilianu
     • Simple English
     • Slovenčina
     • Slovenščina
     • Српски / Srpski
     • Sranantongo
     • Svenska
     • Tagalog
     • Türkçe
     • Українська
     • Tiếng Việt
     • 中文
     • 文言
     • Bân-lâm-gú

     • Τελευταία τροποποίηση 10:44, 15 Σεπτεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
