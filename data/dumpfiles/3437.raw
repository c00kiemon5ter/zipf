   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                  Δούκισσα της Πλακεντίας

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

                       Αυτό το άρθρο ή η ενότητα δεν
                       αναφέρει τις πηγές του ή δεν
                       περιέχει επαρκείς
                       παραπομπές.

   Tango-nosources.svg Μπορείτε να βοηθήσετε την
                       Βικιπαίδεια προσθέτοντας
                       κατάλληλες πηγές και
                       παραπομπές που να
                       υποστηρίζουν το άρθρο.
                       Η σήμανση τοποθετήθηκε στις
                       2/1/2010.

   [IMG]
   [IMG]
   Η Δούκισσα της Πλακεντίας

   Η Σοφία ντε Μαρμπουά Λεμπράν (Sophie de
   Marbois-Lebrun), Δούκισσα της Πλακεντίας,
   υπήρξε φιλέλληνας αμερικανίδα, γόνος
   Γάλλου διπλωμάτη και σύζυγος του Δούκα
   της Πλακεντίας, μιας μικρής πόλης στη
   βόρεια Ιταλία που είχε κατακτήσει ο
   Ναπολέων το 18ο αιώνα. Η δράση της
   εστιάστηκε στην ενίσχυση του
   απελευθερωτικού αγώνα των Ελλήνων, με
   μεγάλη οικονομική και κοινωνική
   συνεισφορά κατά τα πρώτα χρόνια
   εδραίωσης του νεοελληνικού έθνους, εν
   μέσω πολιτικών ταραχών.

   Παρά την αντιπαλότητά της με πολλές από
   τις πολιτικές και βασιλικές
   φυσιογνωμίες της εποχής, πέρασε αρκετά
   χρόνια της ζωής της στο Ναύπλιο, την
   Αθήνα, αλλά και την Πεντέλη, με πληθώρα
   αρχιτεκτονικών κειμηλίων να κοσμούν
   ακόμη και σήμερα γωνιές της ελληνικής
   γης. Η συνεισφορά της επεκτάθηκε στη
   Συναγωγή της Χαλκίδας και στην
   ολοκλήρωση της δεύτερης έκδοσης των
   "Χρονικών" του Μεσολογγίου.

   Μετά το χαμό της πολυαγαπημένης της
   κόρης Ελίζας κατά την περιοδεία της στην
   οθωμανική Ασία και την επιστροφή της
   στην Αθήνα, πληθώρα μαρτυριών και
   μυθοπλασίες άρχισαν να περιβάλλουν την
   εκκεντρική της προσωπικότητα,
   καθιστώντας την παρουσία της στην
   Πεντέλη κατά την εποχή της δράσης των
   ληστών, μυστηριώδη και αινιγματική.

   Η ίδια απεβίωσε το 1854 σε ηλικία 69 ετών,
   αφήνοντας πίσω της μια σημαντική
   ιστορία στη συμβολή του φιλελληνισμού,
   καθώς και σημαντικά κειμήλια που
   κληροδότησε στο Ελληνικό Δημόσιο, πολλά
   από τα οποία διαχειρίστηκε ο Γεώργιος
   Σκουζές.

[Επεξεργασία] Βίος

   Η δούκισσα γεννήθηκε το 1785 στη
   Φιλαδέλφεια των Η.Π.Α.. Ήταν κόρη του
   επιτετραμμένου Γάλλου διπλωμάτη
   Φραγκίσκου Μπαρμπέ ντε Μαρμπουά και της
   αμερικανίδας Ελίζαμπεθ Μουρ, κόρης του
   κυβερνήτη της Πενσυλβάνια. Το 1802
   παντρεύτηκε τον στρατηγό Κάρολο
   Λεμπράν, υπασπιστή του Ναπολέοντα, ο
   οποίος ήταν γιος του υπουργού
   οικονομικών. Ο Κάρολος είχε οριστεί
   Δούκας της Πιατσέντζα, μιας μικρής πόλης
   της βόρειας Ιταλίας που είχε κατακτήσει
   ο Ναπωλέων 1796. Μαζί με τη σύζυγό του τη
   Σοφί απέκτησαν το 1804 μια κόρη, την Ελίζα.
   Η συμβίωση τους ήταν προβληματική και
   σύντομα κατέληξαν να ζουν σε διάσταση
   χωρίς ποτέ να εκδοθεί διαζύγιο, ενώ η
   Σοφί εγκατέλειψε τη Γαλλία και διέμεινε
   στην Ιταλία. Κατά τη διάρκεια της
   Ελληνικής Επανάστασης, τόσο η ίδια όσο
   και η κόρη της, διέθεσαν πολλά χρήματα
   στον αγώνα και διεκρίθησαν για τον
   φιλελληνισμό τους.

   Ένα πρόσωπο το οποίο εντυπωσίασε την
   Δούκισσα, λόγω της μόρφωσης του, ήταν ο
   Καποδίστριας, τον οποίο συνάντησε το 1826
   στο Παρίσι. Η Σοφί εγκαταστάθηκε το 1829
   στο Ναύπλιο, πόλη που όρισε ο
   Καποδίστριας ως την πρώτη πρωτεύουσα
   του ελληνικού έθνους. Συμμετείχε ενεργά
   στο συντονισμένο κίνημα των Γάλλων
   φιλελλήνων, ενώ το 1834 μετακόμισε στην
   Αθήνα, επενδύοντας σε γη. Το σπίτι της
   σώζεται μέχρι σήμερα. Ενίσχυσε
   οικονομικά την τότε νεοσύστατη δημοτική
   εκπαίδευση και ανέλαβε την επιμόρφωση 12
   θυγατέρων αγωνιστών. Μετά.
   Παρακολουθώντας τα τεκταινόμενα στην
   Ελλάδα, αναγκάσθηκε αντιπολιτευόμενη
   τον Κυβερνήτη να μετατραπεί σε μισητό
   του εχθρό. Έπειτα από παραμονή 17 μηνών, η
   Σοφία αναχώρησε με την κόρη της για την
   Ιταλία. Μετά τη δολοφονία του
   Καποδίστρια το 1831, διένειμε η ίδια
   φυλλάδια στη Γαλλία για τον αήθη τρόπο
   που κυβερνούσε την Ελλάδα,
   υπερασπιζόμενη τους Μαυρομιχαλαίους.

   [IMG]
   [IMG]
   Η μαρμάρινη Έπαυλη των Ιλισίων της
   Δούκισσας στην Αθήνα, "Villa Ilissia"

   Το 1836 η Σοφία με την κόρη της αναχώρησαν
   για μακρά περιοδεία στην οθωμανική Ασία.
   Ένα χρόνο αργότερα, η κόρη της πέθανε από
   στηθικό νόσημα στη Βηρυτό, πιθανώς
   οφειλόμενο στην εξάπλωση της πανώλης. Η
   Δούκισσα δεν μπόρεσε ποτέ να ξεπεράσει
   το χαμό της αγαπημένης της κόρης και
   βαλσάμωσε το κορμί της Ελίζας, με το
   οποίο επέστρεψε στην Αθήνα. Τοποθέτησε
   το άψυχο σώμα της στο υπόγειο της
   προσωρινής κατοικίας της στην οδό
   Πειραιώς, το οποίο είχε μετατρέψει σε
   παρεκκλήσιο, έχοντας υπ' όψη να το θάψει
   σε μεγαλοπρεπή Ναό που σκόπευε να κτίσει
   στην Πεντέλη.

   Στην Αθήνα ανέγειρε την πρώτη μαρμάρινη
   Έπαυλη των Ιλισίων, έργο του διάσημου
   αρχιτέκτονα Σταμάτιου Κλεάνθη. Στην
   προσπάθειά της να αγοράσει εκτάσεις στο
   Πεντελικό, συνάντησε την αντίδραση της
   Ιεράς Μονής Πεντέλης που είχε θέσει
   άτυπα ολόκληρο το όρος υπό τη
   διακυβέρνησή της, λόγω της εξάπλωσης του
   ασκητισμού από το μεσαίωνα. Το τίμημα
   που ζητούσε η Μονή ήταν απρόσιτο και
   χρειάστηκε η παρέμβαση της ελληνικής
   κυβέρνησης και ιδίως του γαλλόφιλου
   Κωλέττη, ώστε να προωθηθεί η αγορά,
   υποσχόμενη η Δούκισσα την
   πραγματοποίηση έργων κοινής ωφέλειας
   στην περιοχή. Το 1840 περιήλθε στην
   κυριότητα της έκταση 1738 στρεμμάτων στην
   περιοχή, αντί τιμήματος 7.512 δραχμών.
   Ανέθεσε στον αρχιτέκτονα Κλεάνθη την
   οικοδόμηση του περιβόητου Καστέλλου της
   Ροδοδάφνης, γνωστό ως "Πύργος της
   Πλακεντίας", καθώς και τρία σπίτια, τη
   Maisonette (Μεζονέτα), την Plaisance (Πλακεντία)
   και τον Tourelle (Πυργίσκο). Για την
   κατασκευή τους συνεργάστηκαν ο
   Χριστιανός Χάνσεν και ο μηχανικός
   Αλέξανδρος Γεωργαντάς. Η Δούκισσα
   προχώρησε στην κατασκευή μαρμάρινης
   πεντάτοξης γέφυρας πάνω από ρεματιά της
   πεντελικής γης, κρηνών, δύο λατομείων
   μαρμάρου, ενός κοιτώνα για τους
   λατόμους, ενώ χρηματοδότησε και τη
   διάνοιξη δρόμων στην Πεντέλη.

   Στις 19 Δεκεμβρίου του 1847, ξέσπασε
   πυρκαγιά στην προσωρινή κατοικία της
   στην Πειραιώς, με αποτέλεσμα να
   αποτεφρωθεί το ταριχευμένο σώμα της
   κόρης της, Ελίζας. Το γεγονός αυτό
   συντάραξε τη Δούκισσα, η οποία έγινε
   δύστροπη και ακοινώνητη, ενώ πολλοί
   Αθηναίοι υποστήριζαν πως την έβλεπαν να
   γερνάει απότομα. Την αντιπάθειά της προς
   τον Καποδίστρια διαδέχθηκε η αποστροφή
   της για το βασιλιά Όθωνα, τη βασίλισσα
   Αμαλία και τους αυλικούς. Ο δύστροπος
   χαρακτήρας της την κράτησε μακρυά και
   από τη συνεργασία της με τον Κλεάνθη και
   τον Χάνσεν, παραμελώντας τις οικοδομές
   της.

   [IMG]
   [IMG]
   Η κατοικία Plaisance στην Πεντέλη.

   Η Δούκισσα της Πλακεντίας θεωρείτο
   εκκεντρική προσωπικότητα, με πολλούς
   μύθους να περιβάλλουν το πρόσωπό της και
   να τη συσχετίζουν με τους ληστές που
   κατοικούσαν στην αττική ύπαιθρο και
   ταλάνιζαν την Αθήνα. Στην αρχή
   απαρνιέται την Ορθοδοξία και ασπάζεται
   την Ιουδαϊκή θρησκεία. Οι κοινωνικές
   συναναστροφές και οι πολιτικές ιδέες
   της την οδήγησαν να εισάγει στην Ελλάδα
   μια νέα θεοκρατική κοινωνική οργάνωση
   μεταβάλλοντας το μέγαρό της των Ιλισίων
   σε κέντρο διάφορων Ελλήνων και ξένων
   λογίων, διανέμοντας κτήματα και τίτλους
   ευγενείας σε εξέχουσες μεν ελληνικές
   οικογένειες, στερούμενη όμως από τη
   πρότερη αγαθοποιό κοινωφελή δράση της.
   Αυτό είχε ως συνέπεια να αποξενωθεί
   ακόμα περισσότερο. Τον Ιούνιο του 1846 η
   Σοφία φέρεται να αιχμαλωτίστηκε από τον
   Λήσταρχο Μπίμπιση αλλά ελευθερώθηκε
   ύστερα από επέμβαση των Χαλανδριωτών.
   Αυτής ακολούθησαν άλλες ιστορίες,
   αναδιαρθρώνοντας κάθε φορά ιστορικά
   γεγονότα. Γεγονός πάντως είναι πως με
   δικά της έξοδα ανακατασκεύασε το 1854 τη
   Συναγωγή στη Χαλκίδα, ενώ συνέχισε με
   δικά της έξοδα τη δεύτερη έκδοση των
   "Χρονικών" του Μεσολογγίου.

   [IMG]
   [IMG]
   Ο Πυργίσκος Tourelle στην Πεντέλη.

   Στα τελευταία χρόνια της ζωής της δεν
   δεχόταν καμία επίσκεψη εκτός από τη
   Δεσποινίδα των Τιμών της Βασίλισσας
   Αμαλίας, τη Φωτεινή Μαυρομιχάλη, την
   οποία και η ίδια είχε αναθρέψει, και την
   κόρη του ήρωα του Μεσολογγίου Χρήστου
   Καψάλη. Απεβίωσε το 1854 σε ηλικία 69
   χρονών. Ετάφη μαζί με την κόρη της στον
   Πύργο της στη Πεντέλη. Ο δε κληρονόμος
   αυτής ανεψιός της ερχόμενος από Γαλλία
   πούλησε τα περισσότερα των κτημάτων της
   στο Ελληνικό Δημόσιο. Λέγεται ότι ο
   τάφος της διασώθηκε μέχρι και το 1946 όταν
   κάποιοι ασυνείδητοι τον κατέστρεψαν. Η
   Δούκισσα της Πλακεντίας διέθεσε πάνω
   από 40.000 δραχμές για λογαριασμό της
   Ελλάδας. Ο θάνατός της δεν της επέτρεψε
   να δει ολοκληρωμένο το αρχιτεκτονικό
   αριστούργημα του Καστέλλου της
   Ροδοδάφνης, το οποίο ολοκληρώθηκε λίγο
   αργότερα. Περιήλθε στο δημόσιο, ενώ τα
   υπόλοιπα ιδιοκτησιακά της στοιχεία
   αγοράσθηκαν από τον τραπεζίτη της
   δούκισσας, Γεώργιο Σκουζέ, ο οποίος είχε
   παντρευτεί τη γραμματέα της, Ελένη
   Καψάλη.

   [IMG]
   [IMG]
   Σταθμός Δουκίσσης Πλακεντίας

   Σήμερα, το Καστέλλο της Ροδοδάφνης στο
   λόφο Κουφού είναι γνωστό ως "Πύργος
   Δουκίσσης Πλακεντίας", απ' όπου διένοιξε
   το δρόμο από τον Καρηττό (οδός Δουκίσσης
   Πλακεντίας) ενώ τον ίδιο τίτλο έχει
   πάρει και ο Σταθμός Δουκίσσης
   Πλακεντίας του Αθηναϊκού Μετρό στον
   οποίο καταλήγει η μεγάλη ομώνυμη
   λεωφόρος στο Χαλάνδρι.

   Με τη ζωή, το έργο και τις περίεργες
   συναναστροφές της Δούκισσας της
   Πλακεντίας ασχολήθηκαν ο Πολύβιος
   Δημητρακόπουλος και ο Δημήτριος
   Καμπούρογλου με πολλά, ανεξακρίβωτα
   ιστορικά όμως, στοιχεία.

   Δείτε επίσης:

     * Μέγαρο Δούκισσας της Πλακεντίας
     * Σιδηροδρομικός Σταθμός Δουκίσσης
       Πλακεντίας

                       Στοιχεία προσώπου
   ΟΝΟΜΑ                            ντε Μαρμπουά
                                         Λεμπράν, Σοφία
   ΑΛΛΑ ΟΝΟΜΑΤΑ               Sophie de Marbois-Lebrun
   ΜΙΚΡΗ ΠΕΡΙΓΡΑΦΗ
   ΗΜΕΡΟΜΗΝΙΑ ΓΕΝΝΗΣΗΣ
   ΕΤΟΣ ΓΕΝΝΗΣΗΣ             1785
   ΤΟΠΟΣ ΓΕΝΝΗΣΗΣ
   ΗΜΕΡΟΜΗΝΙΑ ΘΑΝΑΤΟΥ
   ΕΤΟΣ ΘΑΝΑΤΟΥ               1854
   ΤΟΠΟΣ ΘΑΝΑΤΟΥ

   Ανακτήθηκε από
   "http://el.wikipedia.org/wiki/%CE%94%CE%BF%CF%8D%CE%BA%CE%B9%CF%83%CF%83%CE%B1_%CF%84%CE%B7%CF%82_%CE%A0%CE%BB%CE%B1%CE%BA%CE%B5%CE%BD%CF%84%CE%AF%CE%B1%CF%82"
   Κατηγορίες: Θάνατοι το 1854 | Φιλέλληνες |
   Αθήνα | Γεννήσεις το 1785
   Κρυμμένες κατηγορίες: Άρθρα που
   χρειάζονται παραπομπές από 01/2010 | Άρθρα
   που χρειάζονται παραπομπές

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * English
     * Deutsch

     * Τελευταία τροποποίηση 13:37, 16
       Σεπτεμβρίου 2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
