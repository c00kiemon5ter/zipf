   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                  Βέροια

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

           Για άλλες χρήσεις, δείτε: Βέροια
           (αποσαφήνιση).

   Συντεταγμένες: 40°31′13″N 22°12′07″E﻿ /
   ﻿40.5203, 22.2019

                                  Βέροια
   Έμβλημα
   Veria Nightview3.jpg
   Άποψη της Βέροιας από τον λόφο του
   Βικέλα

   Βέροια (Ελλάδα)
                                  Βέροια
   Βέροια

   --------------------------------------------------------------------------
   Γεωγραφικό        Μακεδονία
   Διαμέρισμα
   Περιφέρεια        Κεντρικής Μακεδονίας
   Νομός                  Ημαθίας
   Αρ. δημ.               11
   διαμερισμάτων
   Επίσημος            42.794 (2001)
   πληθυσμός
   Έκταση                359,46 km²
   Υψόμετρο            42 m
   Ταχυδρομικός    59100
   κώδικας
   Τηλεφωνικός      23310
   κωδικός
   Δήμαρχος            Χαρίκλεια
                               Ουσουλτζόγλου-Γεωργιάδη
   Δικτυακός          http://www.veria.gr/
   τόπος

   Η Βέροια είναι πόλη της Κεντρικής
   Μακεδονίας και πρωτεύουσα του νομού
   Ημαθίας. Είναι κτισμένη στους πρόποδες
   του Βερμίου, γεμάτη φυσικές ομορφιές. Το
   2001, βάσει της απογραφής που είχε
   διεξαχθεί, είχε πληθυσμό 42.794 κατοίκους.
   Είναι μια σύγχρονη πόλη, με ζωντανό λαό
   και πολιτισμό πολλών αιώνων. Γνωστή για
   την άψογη αρχιτεκτονική στις παλαιές
   γειτονιές της και την μακρέγονη πλούσια
   ιστορία της. Η απόστασή της από την Αθήνα
   είναι 509 χλμ. και από τη Θεσσαλονίκη 69
   χλμ.

   Πίνακας περιεχομένων

     * 1 Ιστορία

          * 1.1 Μυθολογία
          * 1.2 Ετυμολογία της ονομασίας της
            Βέροιας
          * 1.3 Αρχαία χρόνια
          * 1.4 Ακμή
          * 1.5 Παρακμή

     * 2 Αξιοθέατα

          * 2.1 Αρχαιολογικοί Χώροι
          * 2.2 Μουσεία
          * 2.3 Αρχιτεκτονική
          * 2.4 Φυσική διάπλαση

     * 3 Δραστηριότητες
     * 4 Οικονομία
     * 5 Γαστρονομία
     * 6 Πολιτισμός
     * 7 Εκπαίδευση
     * 8 Αθλητισμός
     * 9 Διάσημοι Βεροιώτες
     * 10 Αδελφοποιημένες πόλεις
     * 11 Δήμος Βέροιας
     * 12 Εξωτερικοί σύνδεσμοι
     * 13 Παραπομπές
     * 14 Βιβλιογραφία

[Επεξεργασία] Ιστορία

  [Επεξεργασία] Μυθολογία

   Σύμφωνα με τη μυθολογία η Βέροια είναι
   κόρη του Ωκεανού και της Θέτιδος, ή κόρη
   του Άδωνη και της Αφροδίτης. Η πόλη
   λέγεται ότι κτίστηκε από τον Μακεδόνα
   στρατηγό Φέρωνα, ο οποίος έδωσε στην
   πόλη το όνομά του (το γράμμα Φ εκείνη την
   εποχή στην περιοχή προφέρεται σαν Β). Η
   εκδοχή της μακεδονικής μυθολογίας λέει
   ότι η πόλη κτίστηκε από το βασιλιά
   Βέρητα, ο οποίος της έδωσε το όνομα της
   μιας από τις κόρες του. Τα ονόματα των
   γόνων του βασιλιά ήταν Βέροια, Μίεζα και
   Όλγανος.

  [Επεξεργασία] Ετυμολογία της ονομασίας της
  Βέροιας

   Σύμφωνα με τους γλωσσολόγους, η κατάληξη
   -ροια είναι παράγωγο του ρήματος ρέω και
   προσδίδεται σε πόλεις πλούσιες σε
   υδάτινα αποθέματα, πράγμα το οποίο
   ισχύει για την περιοχή της Βέροιας. Γι’
   αυτόν τον λόγο παλιότερα γραφόταν ως
   Βέρροια. Μια άλλη γλωσσολογική ερμηνεία
   αποδίδει την ονομασία της Βέροιας στην
   φράση "φέρειν ρόιας" που σημαίνει
   "παράγει ρόδια", πράγμα το οποίο επίσης
   ισχύει για την περιοχή. Ο Όλγανος ήταν ο
   ποτάμιος θεός της Βέροιας. Έτσι
   ονομαζόταν και το ποτάμι Τριπόταμος
   πριν αλλάξει όνομα..

  [Επεξεργασία] Αρχαία χρόνια

   Γνωστή από την κλασική εποχή (ο
   Θουκυδίδης έγραψε για την πόλη^[1]), η
   Βέροια μεγάλωσε στις ελληνιστικές και
   ρωμαϊκές εποχές. Από τη Βέροια σώζεται ο
   μόνος εκ Ελλάδος νόμος περί γυμνασίων (167
   π.Χ.). Μαζί με την Έδεσσα και την Πέλλα
   ήταν πρωτεύουσα της Τρίτης Μακεδονίας
   (Liv. 45,30,5 "Macedonia Tertia"). Ο Απόστολος Παύλος
   και ο Σίλας κήρυξαν στη Βέροια (σώζεται
   μέχρι και σήμερα το "Βήμα του Αποστόλου
   Παύλου").

  [Επεξεργασία] Ακμή

   Η σπουδαιότερη και ενδοξότερη εποχή του
   παρελθόντος της Βέροιας, παρ’ όλα αυτά,
   είναι κατά τους ελληνιστικούς χρόνους
   και συγκεκριμένα στη διάρκεια της
   βασιλείας της τελευταίας δυναστείας των
   Μακεδόνων, των Αντιγονιδών, η καταγωγή
   της οποίας ήταν από αυτή την πόλη. Κατά
   μία εκδοχή μάλιστα η Βέροια πρωτοέγινε
   έδρα του "Κοινού των Μακεδόνων", είχε
   Βουλή, έκοβε δικό της νόμισμα, ενώ
   γινόντουσαν και αθλητικοί αγώνες, που
   ονομάζονταν "Ολύμπια" ή και "Αλεξάνδρεια"
   προς τιμήν του Μεγάλου Αλεξάνδρου.

  [Επεξεργασία] Παρακμή

   Η παρακμή της πόλης άρχισε κατά τους
   πρώτους Βυζαντινούς χρόνους, εξαιτίας
   των επιδρομών των σλαβικών φύλων.
   Ωστόσο, κατά τους μέσους Βυζαντινούς
   χρόνους απέκτησε μεγάλη σημασία και το
   985 καταλήφθηκε από τους Βουλγάρους.
   Απελευθερώθηκε από το Βασίλειο Β΄, ενώ
   το 14ο και 15ο αιώνα την εποφθαλμιούσαν οι
   Σέρβοι και αρκετές φορές κατάφεραν να
   την καταλάβουν από τους Βυζαντινούς. To
   1434 περιήλθε οριστικά στην Κατοχή των
   Τούρκων. Στη διάρκεια της Τουρκοκρατίας
   εγκαταστάθηκαν Μουσουλμάνοι και
   Εβραίοι. Ταυτόχρονα, ειδικά το 17ο και 18ο
   αιώνα δημιουργήθηκε ελληνική αστική
   τάξη, εξαιτίας της ύπαρξης εμπόρων. Το 1822
   συντελέστηκε η εξέγερση της πόλης
   εναντίον του τουρκικού ζυγού, με
   επικεφαλής τον Τάσο Καρατάσο. Από τη
   Βέροια ήταν οι οπλαρχηγοί της
   επανάστασης του '21 Γεώργιος Συρόπουλος,
   Αθανάσιος Συρόπουλος και οι άλλοι
   Συροπουλαίοι ή "Σύροι", καθώς και οι
   αδερφοί Γεώργιος και Δημήτριος
   Κολέμης^[2]. Απελευθερώθηκε από τον
   ελληνικό στρατό στις 16 Οκτωβρίου του 1912.
   Το 1946 κηρύχθηκε πρωτεύουσα του νομού
   Ημαθίας.

[Επεξεργασία] Αξιοθέατα

  [Επεξεργασία] Αρχαιολογικοί Χώροι

   [IMG]
   [IMG]
   Ο Παύλος προς τους Βεροιώτες - Βήμα του
   Αποστόλου

     * Το ιστορικό Βήμα του Αποστόλου Παύλου
       είναι μνημείο παγκοσμίου
       ενδιαφέροντος, και πηγή θρησκευτικού
       τουρισμού για την πόλη. Κάθε εποχή του
       χρόνου, άνθρωποι από όλον τον κόσμο
       φτάνουν στη Βέροια για να δουν από
       κοντά τα χνάρια της περιοδείας του
       Απόστολου. Ο Απόστολος Παύλος δίδαξε
       στην πόλη της Βέροιας τον 1ο αιώνα μ.Χ.,
       και συνέχισε το ταξίδι του,
       ευχαριστημένος από την θερμή υποδοχή
       των κατοίκων της και την προσήλωση
       τους στο λόγο του.

     * Ο Αρχαιολογικός χώρος Αγίου Παταπίου
       αποτελούσε το κέντρο της αρχαίας, αλλά
       και της παλαιοχριστιανικής Βέροιας,
       καθώς βρισκόταν στην ανατολική πλευρά
       κεντρικής οδικής αρτηρίας που
       οδηγούσε από τη βόρεια πύλη του
       οχυρωματικού περιβόλου στο εσωτερικό
       της αρχαίας πόλης. Στα ερείπια κτιρίων
       της ρωμαϊκής περιόδου ανασκάφηκε το
       πιο εκτεταμένο σύνολο που παρέχει μια
       πολύ σημαντική εικόνα για την
       οργάνωση της πόλης κατά την
       παλαιοχριστιανική περίοδο. Στη θέση
       αυτή αποκαλύφθηκαν τμήματα ενός
       κτιριακού συγκροτήματος με
       εκτεταμένα ψηφιδωτά δάπεδα, ενός
       παλαιοχριστιανικού βαπτιστηρίου που
       οργανώθηκε στους χώρους
       προγενέστερου ρωμαϊκού οικοδομήματος
       (πιθανότατα του Νυμφαίου), μιας
       παλαιοχριστιανικής βασιλικής μαζί με
       τα προσκτίσματά της, καθώς και
       τμήματος πιθανόν από το επισκοπείο
       της πόλης.

     * Η Βέροια, μία από τις αρχαιότερες
       πόλεις στην Ευρώπη, είναι γνωστή για
       τις 48 σωζόμενες βυζαντινές εκκλησίες
       που διαθέτει (72 τον αριθμό κάποτε, με
       αποτέλεσμα να επονομάζεται και
       Ιερουσαλήμ της Ελλάδος) καθώς και μια
       μοναδική συλλογή βυζαντινών εικόνων
       σε κάθε εκκλησία. Ιδιαίτερα
       φημισμένος είναι ο ναός της
       Αναστάσεως του Σωτήρος ή αλλιώς "η
       Εκκλησία του Χριστού". Άλλοι
       σημαντικοί ναοί είναι ο ναός του Αγίου
       Ιωάννη του Θεολόγου (13ος αιώνας), ο
       ναός των αγίων Κηρύκου και Ιουλίτης
       (16ος αιώνας) και ο ναός των Αγίων
       Πέτρου και Παύλου (11ος αιώνας), μεταξύ
       των λοιπών βυζαντινών κτισμάτων.

     * Σε μικρή απόσταση από τη Βέροια
       βρίσκεται η Βεργίνα, κτισμένη
       γεωγραφικά στη θέση των αρχαίων Αιγών,
       στην οποία έκανε ανασκαφές ο
       εξαίρετος αρχαιολόγος Μανώλης
       Ανδρόνικος όπου και ανακάλυψε τον
       αρχαίο τάφο του Βασιλιά Φιλίππου Β'.
       Ενδιαφέρον παρουσιάζει το σύγχρονο
       υπόγειο μουσείο της Βεργίνας με τους
       Βασιλικούς τάφους και εκθέματα από
       ολόκληρη την ιστορία της Μακεδονίας.

  [Επεξεργασία] Μουσεία

   [IMG]
   [IMG]
   Ο ποτάμιος θεός Όλγανος, στο
   αρχαιολογικό μουσείο Βέροιας

     * Στο Βυζαντινό Μουσείο παρουσιάζεται η
       ακμή της Βέροιας κατά τη Βυζαντινή
       εποχή σε κάθε λεπτομέρεια. Στεγάζεται
       στον παλαιό Μύλο του Μάρκου, κοντά στα
       τείχη της πόλης. Στα ευρήματα
       συμπεριλαμβάνονται ψηφιδωτά,
       χειρόγραφα, έργα αγγειοπλαστικής,
       ξυλόγλυπτα και νομίσματα.
     * Το πρόσφατα ανακαινισμένο
       Αρχαιολογικό Μουσείο της Βέροιας
       ελκύει τεράστιο αρχαιολογικό
       ενδιαφέρον από κάθε σημείο της γης εδώ
       και πολλά χρόνια και προσφέρει μια
       αναδρομή στο πάμπλουτο παρελθόν της
       Βέροιας, ενώ μας παραπέμπει στο
       ιστορικό μεγαλείο τη Αρχαίας Πόλης
       εκείνων των χρόνων. Στις τρεις
       αίθουσες του Μουσείου μπορεί κανείς
       να δει ευρήματα από την παλαιολιθική
       εποχή ως και την περίοδο της
       Τουρκοκρατίας. Τα νεολιθικά ευρήματα
       προέρχονται από τον οικισμό Νέα
       Νικομήδεια, που θεωρείται ο
       παλαιότερος γνωστός μόνιμος οικισμός
       στο ευρωπαϊκό έδαφος. Τα ευρήματα από
       την πρώιμη εποχή του Σιδήρου
       προέρχονται από το νεκροταφείο της
       Βεργίνας. Ανάμεσα στα ευρήματα
       ξεχωρίζουν μια χάλκινη υδρία του 4ου
       αιώνα π.Χ., η στήλη του Γυμνασιαρχικού
       Νόμου, στην οποία περιγράφεται η
       λειτουργία της μέσης και ανώτερης
       εκπαίδευσης στο Γυμνάσιο της Βέροιας,
       καθώς επίσης η προτομή του θεού
       Ολγάνου, του 2ου αιώνα μ.Χ. , που
       ανακαλύφθηκε στον Κοπανό.
     * Επίσης, έκθεση λειτουργεί και στο
       Μουσείο Εκπαίδευσης, που αποτελεί μια
       εστία γνωριμίας των μαθητικών χρόνων,
       όπως συνήθιζαν να είναι στα πιο παλιά
       χρόνια, τότε που οι μαθητές και οι
       μαθήτριες υποχρεούνταν να φορούν
       κατάλληλες ενδυμασίες και ιδιαίτερα
       ποδιές. Στην έκθεση γίνεται
       αναπαράσταση μιας μέρας μαθήματος
       πριν από 70 χρόνια. Επίσης
       παρουσιάετααι η ύλη των τότε
       μαθημάτων και ο τρόπος διδασκαλίας.
     * Το γνωστό Βλαχογιάννειο Μουσείο
       Νεότερης Ιστορίας και Τέχνης εκθέτει
       με μοναδικό τρόπο την άνθηση της
       τέχνης σε αυτόν τον τόπο και την
       πρόοδο της νεότερης ιστορίας.
     * Στο παλαιό αρχοντικό Σαράφογλου
       στεγάζεται το Λαογραφικό Μουσείο της
       Βέροιας. Το μουσείο εστιάζει στη
       λαογραφία του τόπου, αναδεικνύοντας
       το πλούσιο ιστορικό των συνηθειών των
       κατοίκων της Βέροιας. Παρουσιάζει
       εκπληκτικό ενδιαφέρον το υλικό του
       μουσείου, ενώ παράλληλα στεγάζεται
       εντός ενός παλιού αρχοντικού, που σου
       επιτρέπει να δεις και εσωτερικά την
       αρχιτεκτονική της πόλης.

  [Επεξεργασία] Αρχιτεκτονική

     * Χαρακτηριστικά είναι τα δείγματα της
       βεροιώτικης αρχιτεκτονικής στους
       παραδοσιακούς οικισμούς Μπαρμπούτα
       και Κυριώτισσα (Παλαιά Βέροια).
     * Εντυπωσιακής άποψης και
       αρχιτεκτονικής είναι επίσης το
       Δημαρχείο της Βέροιας. Χτισμένο
       περίπου το 1905, λειτουργούσε για πολλά
       χρόνια σαν γυμνάσιο αρρένων μέχρι το
       1996, όπου έκτοτε στεγάζει το Δημαρχείο
       της πόλης.
     * Κάτι που σίγουρα δεν θα περάσει
       απαρατήρητο είναι το Δικαστικό Μέγαρο
       στην Πλατεία Ρακτιβάν ή πλέον στην
       ενιαία πλατεία Ωρολογίου. Άριστη
       αρχιτεκτονική και όψη Εβραϊκού
       Παλατιού. Έξωθεν του μεγάρου
       βρίσκεται η προτομή του μεγάλου
       Βεροιέους-Εβραίου Πολιτικού
       Κωνσταντίνου Δ. Ρακτιβάν (1865-1935).
       Σύντομα, όμως, θα σταματήσει η
       λειτουργία του σαν δικαστήριο, καθώς
       κτίζεται το Νέο Δικαστικό Μέγαρο της
       Βέροιας στην είσοδο της πόλης. Απ' ό,τι
       προβλέπεται θα μετατραπεί σε μουσείο.
     * Το νεόκτιστο Συνεδριακό κέντρο της
       Βέροιας συνδυάζει μοντέρνα
       αρχιτεκτονική και πρωτοποριακή όψη. Ο
       εσωτερικός του χώρος είναι άψογα
       διαμορφωμένος, με 2 μεγάλες
       αμφιθεατρικές αίθουσες. Επίσης εκεί
       φιλοξενούνται παραστάσεις από όλον
       τον κόσμο.
     * Το Ανοικτό Θέατρο "Μελίνα Μερκούρη",
       που τοποθετείται στο Άλσος Παπάγου,
       είναι μεγάλο και εντυπωσιακό. Στο
       θέατρο φιλοξενούνται πολλές
       παραστάσεις και εκδηλώσεις από
       ολόκληρη τη χώρα.

  [Επεξεργασία] Φυσική διάπλαση

     * Η παρουσία του πράσινου είναι παντού
       ορατή στη Βέροια, είτε χάριν στη φύση
       είτε στους ανθρώπους. Οι γραφικοί
       πεζοδρομημένοι δρόμοι της φέρουν
       όμορφα δεντράκια κατά μήκος τους,
       δίνοντας χάρη και ευχαρίστηση στους
       διερχόμενους πεζούς. Οι κάτοικοι
       επιλέγουν πάντα να δημιουργούν κήπους
       στο εξωτερικό του σπιτιού τους για να
       το ομορφαίνουν, διαφορετικά φυτεύουν
       δεντράκια ή γεμίζουν τα μπαλκόνια
       τους πανέμορφα φυτά.
     * Ο ποταμός Τριπόταμος διασχίζει το
       δυτικό μέρος της πόλης και μπορεί
       κανείς να περπατήσει στα γεφυράκια
       και την κοίτη του.
     * Στοιχείο της πόλης είναι τα πάρκα. Η
       κεντρική πλατεία της πόλης, Εληά,
       δικαίως ονομάστηκε "μπαλκόνι της
       Βέροιας" αφού τοποθετείται σε πλαγιά,
       στα όρια του κέντρου της Βέροιας και
       της γύρω περιοχής. Προσφέρει φυσική
       ομορφιά και χαλάρωση είτε προτιμήσετε
       το δημοτικό περίπτερο της πόλης για
       καφέ ή γεύμα, είτε προτιμήσετε να
       περπατήσετε κατά μήκος του πάρκου που
       καταλήγει στους Αγίους Αναργύρους.
     * Το νομό Ημαθίας, που βρίσκεται η
       Βέροια, διασχίζει ο ποταμός
       Αλιάκμονας, ο μεγαλύτερος ποταμός
       στην Ελλάδα. Το φράγμα που έχει
       δημιουργηθεί είναι άριστο δείγμα
       φυσικού κάλλους και μοναδικό θέαμα
       για τον κόσμο. Κατά τη θερινή περίοδο,
       η νεολαία της Βέροιας πραγματοποιεί
       θεάματα και συναυλίες στις όχθες του.
     * Λόγω του Βερμίου που είναι ένα
       κατάφυτο βουνό με πολλές πηγές, η πόλη
       έχει το πλεονέκτημα να διαθέτει
       πλούσιους υδατικούς πόρους. Ένα
       χαρακτηριστικό στοιχείο της Βέροιας
       μάλιστα, που σπάνια συναντάται σε
       άλλες πόλεις στην Ελλάδα, είναι οι
       πάρα πολλές δημόσιες βρύσες με κρύο
       νερό που τρέχει 24 ώρες το 24ωρο. Αυτές
       είναι συνήθως χτιστές με κόκκινο
       τουβλάκι και βρίσκονται διάσπαρτες σε
       κάθε γωνιά της πόλης. Ο λόγος που οι
       βρύσες αυτές δεν κλείνουν, είναι η
       μεγάλη πίεση που υπάρχει μέσα στο
       δίκτυο της ύδρευσης και που με κάποιον
       τρόπο πρέπει να εκτονωθεί για να
       αποφευχθούν οι ζημιές στους αγωγούς!

[Επεξεργασία] Δραστηριότητες

     * Το Χιονοδρομικό κέντρο Σελίου απέχει
       μόλις 24 χλμ μακριά από τη Βέροια και
       είναι ιδανικός προορισμός για
       χιονοδρόμους και λάτρεις των ακραίων
       αθλημάτων ή απλά προσφέρεται για μια
       απόδραση από την καθημερινότητα και
       για ένα ζεστό τσάι με θέα το βουνό του
       Βερμίου. Το εν λόγω χιονοδρομικό
       κέντρο στο Σέλι είναι το πρώτο
       οργανωμένο χιονοδρομικό κέντρο στην
       Ελλάδα. Στο χώρο αυτό διεξήχθησαν το
       1934 οι πρώτοι Πανελλήνιοι
       Χιονοδρομικοί Αγώνες.

     * Το καλοκαίρι του 2008, ο Σύλλογος
       Νεολαίας της Βέροιας, δημιούργησε το
       Aliakmonas River Youth Festival, ένα θέαμα που
       συνδυάζει τη μουσική και τον
       αθλητισμό, πλάι στον ποταμό Αλιάκμονα.
       Περιλαμβάνει συναυλίες, αθλητικές
       δαστηριότητες ήπιες αλλά και πιο
       ακραίες και κατασκηνώσεις για μικρούς
       και μεγάλους διάρκειας 3 ημερών.
       Φιλοξενούνται γκρουπ και διάσημοι
       τραγουδιστές και η διασκέδαση κρατάει
       μέχρι τις πρωινές ώρες. Το φεστιβάλ
       διοργανώνεται κάθε καλοκαίρι και
       προσελκύει άτομα από όλη την Ελλάδα.

     * Στην καρδιά της πόλης βρίσκεται μια
       υπερσύγχρονη βιβλιοθήκη ευρωπαϊκών
       προδιαγραφών, η Δημόσια Κεντρική
       Βιβλιοθήκη της Βέροιας, η οποία
       διαθέτει παιδικό τμήμα με εργαστήριο
       τεχνολογίας, υπολογιστές και κονσόλα
       παιχνιδιού και τμήμα ενηλίκων, με
       υπολογιστές με διαδικτυακή πρόσβαση
       και αναγνωστήριο. Κάθε περίοδο
       διακοπών παίρνουν μέρος
       δραστηριότητες μάθησης και
       δημιουργίας για τα παιδιά.

[Επεξεργασία] Οικονομία

   Η οικονομία της περιοχής βασίζεται
   κυρίως στη γεωργία και συγκεκριμένα,
   εκτός άλλων φρούτων και λαχανικών, στην
   παραγωγή του ροδάκινου - επιτραπέζιου
   και βιομηχανικού. Η βιομηχανική υποδομή
   της περιοχής αφορά κυρίως τη συσκευασία
   και κονσερβοποιία των φρούτων. Στην
   περιοχή παρασκευάζεται κομπόστα και
   είδη φρουτοσαλάτας, προϊόντα τα οποία
   έχουν μεγάλη εξαγωγική επιτυχία κυρίως
   στις χώρες τις δυτικής Ευρώπης.

[Επεξεργασία] Γαστρονομία

   [IMG]
   [IMG]
   Σιροπιαστοί Λουκουμάδες

     * Το τοπικό φαγητό είναι ο φασουλοταβάς,
       δηλαδή φασόλια στο φούρνο. Ταβάς στα
       τούρκικα σημαίνει ταψί.
     * Παραδοσιακό έδεσμα της περιοχής
       αποτελεί το ρεβανί. Το ρεβανί είναι
       σιροπιαστό γλύκισμα με βάση το
       σιμιγδάλι. Διατίθεται σε κάθε
       ζαχαροπλαστείο της Βέροιας, με
       διασημότερο αυτό του Χοχλιούρου στην
       Πλατεία Αγίου Αντωνίου. Επίσης μπορεί
       να συνδυαστεί με παγωτό, κυρίως
       καϊμάκι.
     * Γευστικοί είναι επίσης οι
       παραδοσιακοί σιροπιαστοί
       λουκουμάδες, οι οποίοι μπορούν να
       συνοδεύσουν ευχάριστα κάθε γεύμα. Στα
       εστιατόρια και στις ταβέρνες
       σερβίρονται απαραιτήτως μετά το
       φαγητό ως κέρασμα.

[Επεξεργασία] Πολιτισμός

     * Ο δήμος της Βέροιας και ο χώρος τεχνών
       της πόλης, ονομαζόμενος ως
       "Αντωνιάδειος Στέγη γραμμάτων και
       τεχνών" διοργανώνουν
       αριστουργηματικές εκδηλώσεις και
       πρωτοποριακά εκθέματα καθ’ όλη τη
       διάρκεια του χρόνου.
     * Στο συνεδριακό κέντρο της πόλης
       φιλοξενούνται θεατρικές και μουσικές
       παραστάσεις από διάφορα μέρη της
       Ελλάδας και του κόσμου.
     * Αξιοθέατο είναι επίσης το ανοικτό
       θέατρο "Μελίνα Μερκούρη" στο Άλσος
       Παπάγου, όπου διοργανώνονται θεατρικά
       έργα από τα ΔΗ.ΠΕ.ΘΕ. όλης της χώρας
       είτε διάφορες παραστάσεις που
       βρίσκονται σε περιοδεία κατά τη
       διάρκεια, κυρίως, του καλοκαιριού.
     * Το ΔΗ.ΠΕ.ΘΕ. Βέροιας κάθε χρόνο
       ανεβάζει παραστάσεις σε όλη τη χώρα.
       Κάποτε θεωρούνταν το κορυφαίο
       ΔΗ.ΠΕ.ΘΕ. στην Ελλάδα, όμως δεν
       διατήρησε τη θέση του στην κορυφή. Η
       πορεία του, όμως, σήμερα είναι ανοδική,
       καθώς ανεβάζει όλο και πιο θεαματικές
       παραστάσεις.

[Επεξεργασία] Εκπαίδευση

   Το Τμήμα Μηχανικών Χωροταξίας και
   Ανάπτυξης της Πολυτεχνικής Σχολής του
   Αριστοτελείου Πανεπιστημίου
   Θεσσαλονίκης, στεγάζεται στην πόλη της
   Βέροιας από το 2004. Το πανεπιστημιακό
   κάμπους βρίσκεται στο οικισμό της Αγίας
   Βαρβάρας. Από το 2009 λειτουργεί και το
   μεταπτυχιακό πρόγραμμα στην Επιστήμη
   του Διαδικτύου του τμήματος Μαθηματικών
   του Αριστοτελείου Πανεπιστημίου
   Θεσσαλονίκης.

[Επεξεργασία] Αθλητισμός

     * Το 2008, έτος αναγέννησης για τον
       αθλητισμό, ξεκινάει από τη Βέροια η
       ολυμπιάδα "Δημήτριος Βικέλας - Έτος
       Αθλητισμού και Νεολαίας" με μια μεγάλη
       λίστα διαφόρων αθλημάτων στην οποία
       συμμετέχουν αθλητικοί σύλλογοι από
       όλη την Ελλάδα. Τη διοργάνωση
       αναλαμβάνουν οι Δήμοι: Βέροιας,
       Αθηναίων, Ιωαννίνων και Ερμούπολης
       και γίνεται προς τιμήν του Δημητρίου
       Βικέλα του Πρώτου Προέδρου της
       Ολυμπιακής επιτροπής και των 100 χρόνων
       από το θάνατό του.
     * Η τοπική ποδοσφαιρική ομάδα της
       Βέροιας, με την ομώνυμη ονομασία
       "Βέροια" ( και φιλόδοξο τοπικό
       προσωνύμιο "Βασίλισσα του Βορρά")
       κατόρθωσε κατά την περίοδο 2007-2008 -
       Superleague Ελλάδα 2008 - να ανέβει εθνική
       κατηγορία και από την Β' να περάσει
       στην Α' Εθνική για να υποβιβαστεί εκ
       νέου την επόμενη χρονιά. Επίσης
       διαθέτει και πολλά φυτώρια
       ποδοσφαιριστών που έχουν βγάλει
       πολλούς διάσημους παίκτες της Α΄
       εθνικής ή της Superleague.
     * Από τις πρώτες πόλεις στην Ελλάδα που
       αγκάλιασαν το χαντμπολ, με την
       γνωστότερη ομάδα της πόλης, τον
       Φίλιππο Βέροιας, είναι από τις λίγες
       επαρχιακές πόλεις που έχουν να
       επιδείξουν 9 πρωταθλήματα σε ένα
       άθλημα και πλήθος συμμετοχών σε
       ευρωπαϊκά κύπελλα, καθώς και
       συμμετοχή σε Ευρωπαϊκο Τελικο (EHF Challenge
       Cup 2003). ^[3]
     * Ένα ακόμα άθλημα στο οποίο έχει δώσει
       μεγάλους αθλητές είναι το σκι. Το
       πρώτο χιονοδρομικό κέντρο της
       Ελλάδας, αυτό του Σελίου, έδωσε την
       ευκαιρία σε πολλούς Βεροιώτες να
       έρθουν από νωρίς σε επαφή με τον
       χειμερινό αθλητισμό και
       πρωταθλητισμό.
     * Διαθέτει ακόμα μικρότερες ομάδες
       μπάσκετ, βόλεϋ, γυμναστικής και
       πινγκ-πονγκ καθώς και ομιλους σκακιού,
       ορειβασίας και ποδηλασίας.

[Επεξεργασία] Διάσημοι Βεροιώτες

     * Δημήτριος Βικέλας Πρώτος Πρόεδρος ΔΟΕ
     * Μιχάλης Χρυσοχοΐδης Πολιτικός
     * Σεντάτ Αλπ (Sedat Alp) Αρχαιολόγος - Τόπος
       Κατοικίας: Τουρκία
     * Χρήστος Ζαμπούνης Συγγραφέας
     * Νίκος Ζιώγαλας Τραγουδιστής
     * Γιώργος Καραμίχος Ηθοποιός
     * Παντελής Καφές Ποδοσφαιριστής
     * Παύλος Κοντογιαννίδης Ηθοποιός -
       Τραγουδιστής
     * Ιωάννης Κωττούνιος Συγγραφέας -
       Ανθρωπιστής
     * Μητροφάνης Κριτόπουλος Πατριάρχης
       της Αλεξάνδρειας
     * Δημήτρης Μαυρόπουλος Ηθοποιός
     * Μάγδα Πένσου Ηθοποιός - Τραγουδίστρια
     * Κώστας Τσαρτσαρής Ολυμπιονίκης,
       Καλαθοσφαιριστής
     * Γιώτης Τσαλουχίδης Ποδοσφαιριστής
     * Δημήτρης Τζιμούρτος Ολυμπιονίκης,
       Χειροσφαίριση
     * Νίκος Μάντζος Ομόσπονδιακός
       Προπονητής, Χειροσφαίριση
     * Γιάννης Αραμπατζής Ποδοσφαιριστής
     * Γρηγόρης Σανίκης Χειροσφαίριση

[Επεξεργασία] Αδελφοποιημένες πόλεις

     * Καζανλούκ, Βουλγαρία (2001)

   [IMG]
   [IMG]
   Η θέση του Δήμου Βέροιας στο νομό
   Ημαθίας.

[Επεξεργασία] Δήμος Βέροιας

   Ο δήμος Βέροιας έχει (πραγματικό)
   πληθυσμό 47.411 κατοίκους. Στο δήμο
   περιλαμβάνονται:

           Δημοτικό διαμέρισμα Βέροιας (Δ.δ.
           Βέροιας) [ 43.683 ]

              * η Βέροια [ 42.794 ]
              * το Κυδωνοχώρι [ 16 ]
              * το Λαζοχώρι [ 166 ]
              * η Μέση [ 504 ]
              * το Ταγαροχώρι [ 203 ]

           Δ.δ. Αγίας Βαρβάρας -- η Αγία Βαρβάρα [
           797 ]
           Δ.δ. Άμμος (της πρώην κοινότητας
           Αγίας Βαρβάρας) -- η Άμμος [ 160 ]
           Δ.δ. Ασώματα (της πρώην κοινότητας
           Αγίας Βαρβάρας) -- τα Ασώματα [ 532 ]
           Δ.δ. Γεωργιανών [ 339 ]

              * οι Γεωργιανοί [ 288 ]
              * η Λευκόπετρα [ 51 ]

           Δ.δ. Καστανιάς [ 180 ]

              * η Καστανιά [ 136 ]
              * η Μικρά Σάντα [ 44 ]

           Δ.δ. Κάτω Βερμίου -- το Κάτω Βέρμιο [ 260
           ]
           Δ.δ. Κουμαριάς [ 209 ]

              * η Κουμαριά [ 170 ]
              * το Ξηρολίβαδο [ 39 ]

           Δ.δ. Προφήτης Ηλίας (της πρώην
           κοινότητας Αγίας Βαρβάρας) -- ο
           Προφήτης Ηλίας [ 61 ]
           Δ.δ. Ράχης -- η Ράχη [ 570 ]
           Δ.δ. Τριποτάμου [ 620 ]

              * ο Τριπόταμος [ 542 ]
              * το Κάτω Κομνήνειο [ 33 ]
              * το Κομνήνειο [ 45 ]

[Επεξεργασία] Εξωτερικοί σύνδεσμοι

     * Κοινωφελής Επιχείρηση Πολλαπλής
       Ανάπτυξης Βέροιας
     * Δήμος Βέροιας
     * Δημόσια Κεντρική Βιβλιοθήκη Βέροιας
     * Οδηγός και Χάρτης Βέροιας
     * To Wiki της Περιοχής (γειτονιάς) της
       Δημόσιας Βιβλιοθήκης Βέροιας
     * Η Βέροια στο Google Maps με Δορυφορικές
       φωτογραφίες
     * Τμήμα Μηχανικών Χωροταξίας και
       Ανάπτυξης Α.Π.Θ.
     * Πρόγραμμα Μεταπτυχιακών Σπουδών στην
       Επιστήμη του Διαδικτύου

[Επεξεργασία] Παραπομπές

    1. ↑ Αναφέρεται στο 1,16,4 στις
       επιχειρήσεις των Αθηναίων εναντίον
       της Ποτίδαιας το 432 π.Χ
    2. ↑ Ανέκδοτα έγγραφα και άγνωστα
       στοιχεία για κλεφταρματολούς και για
       την επανάσταση (1821-1822) στη Μακεδονία
       και ιδιαίτερα στον Όλυμπο, Γεώργιος Χ.
       Χιονίδης, Βέροια 1979
    3. ↑ Φίλιππος Βέροιας - Αρχική

[Επεξεργασία] Βιβλιογραφία

     * Ταξιδιωτικός Οδηγός, Δυτική - Κεντρική
       Μακεδονία, εκδ. Explorer, 2003.

   π • σ • ε
              Έδρες νομαρχιών της Ελλάδας
   Άγιος Νικόλαος  · Αθήνα  ·
   Αλεξανδρούπολη  · Άμφισσα  · Αργοστόλι  ·
   Άρτα  · Βέροια  · Βόλος  · Γρεβενά  · Δράμα
    · Ελευσίνα  · Έδεσσα  · Ερμούπολη  ·
   Ζάκυνθος  · Ηράκλειο  · Ηγουμενίτσα  ·
   Θεσσαλονίκη  · Ιωάννινα  · Κέρκυρα  ·
   Κόρινθος  · Καλαμάτα  · Καρδίτσα  ·
   Καρπενήσι  · Καστοριά  · Κατερίνη  ·
   Καβάλα  · Κιλκίς  · Κομοτηνή  · Κοζάνη  ·
   Λαμία  · Λάρισα  · Λευκάδα  · Λιβαδειά  ·
   Μεσολόγγι  · Μυτιλήνη  · Ναύπλιο  · Ξάνθη
    · Παλλήνη  · Πάτρα  · Πειραιάς  ·
   Πολύγυρος  · Πρέβεζα  · Πύργος  · Ρέθυμνο
    · Ρόδος  · Σάμος  · Σέρρες  · Σπάρτη  ·
   Τρίκαλα  · Τρίπολη  · Φλώρινα  · Χαλκίδα
    · Χανιά  · Χίος

   Ανακτήθηκε από
   "http://el.wikipedia.org/wiki/%CE%92%CE%AD%CF%81%CE%BF%CE%B9%CE%B1"
   Κατηγορίες: Αρχαίες πόλεις της
   Μακεδονίας | Βέροια | Δήμος Βέροιας |
   Νομός Ημαθίας | Πόλεις της Ελλάδας |
   Αρχαία Ημαθία

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * العربية
     * Български
     * Català
     * Deutsch
     * English
     * Suomi
     * Français
     * Hrvatski
     * Italiano
     * Latina
     * Lietuvių
     * Македонски
     * Nederlands
     * ‪Norsk (nynorsk)‬
     * Polski
     * Português
     * Română
     * Русский
     * Srpskohrvatski / Српскохрватски
     * Simple English
     * Српски / Srpski
     * Svenska
     * Türkçe
     * Українська
     * Winaray
     * Wolof
     * 中文

     * Τελευταία τροποποίηση 00:03, 31 Οκτωβρίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
