   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                         Κότσινος Λήμνου

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Το λιμανάκι του Κότσινου

   Ο Κότσινος είναι μικρό ψαροχώρι της
   Λήμνου. Ανήκει στο δημοτικό διαμέρισμα
   Ρεπανιδίου του Δήμου Μούδρου.

   Πίνακας περιεχομένων

     * 1 Ίδρυση
     * 2 Όνομα
     * 3 Μεσαιωνικά χρόνια
     * 4 Το Κάστρο
     * 5 Η Ζωοδόχος Πηγή
     * 6 Η Μαρούλα
     * 7 Οθωμανική περίοδος
     * 8 Νεότερη εποχή
     * 9 Βιβλιογραφία

[Επεξεργασία] Ίδρυση

   Ο Κότσινος αναφέρεται ως Cocini για πρώτη
   φορά το 1136 ως λιμάνι ασφαλές με εμπορική
   σκάλα. Ο τότε μητροπολίτης Λήμνου Μιχαήλ
   παραχώρησε στον Ενετό ιερέα του Αγίου
   Μάρκου της Κωνσταντινούπολης το
   εκκλησάκι Άγιος Βλάσιος, κοντά στον
   Κότσινο, προς χρήση της ναυτικής
   παροικίας των Ενετών. Δεν ξεκαθαρίζεται
   αν είχε μόνιμους κατοίκους αλλά
   φαίνεται πως η κοντινή Ηφαιστία,
   πρωτεύουσα της Λήμνου, είχε αρχίσει να
   παρακμάζει, από τη στιγμή που το λιμάνι
   της -των Εκατό Κεφαλών- είχε υποστεί
   ανεπανόρθωτη ζημιά από προσχώσεις.
   Σταδιακά ο Κότσινος την αντικατέστησε
   ως εμπορικό κέντρο στη βόρεια ακτή του
   νησιού. Μεταγενέστερα υπήρχε διάχυτη η
   πεποίθηση, ότι αποτελούσε το διάδοχο
   οικισμό της Ηφαιστίας, κάτι που
   επισημαίνεται από πολλούς περιηγητές.

[Επεξεργασία] Όνομα

   Στο τοπωνύμιο Κότσινος εμφανίζεται το
   γλωσσικό φαινόμενο του τσιτακισμού, στο
   οποίο το σύμφωνο κ προ του φθόγγου i
   προφέρεται ως τσ και τζ. Άλλωστε, στα
   κείμενα αναφέρεται ως Κόκκινος,
   Κότσινος ή Κότζινος. Η ονομασία προήλθε
   από το ερυθρό χρώμα που έχει το έδαφος
   της περιοχής και ιδιαιτέρως η περίφημη
   Λημνία γη, η οποία εξορυσσόταν από το
   γειτονικό λόφο Δεσπότης, το Μόσυχλο των
   αρχαίων, κοντά στο εξωκλήσι του Σωτήρος.

[Επεξεργασία] Μεσαιωνικά χρόνια

   Άρχισε να κατοικείται εκτεταμένα κατά
   την περίοδο της ενετοκρατίας (1207-76), όταν
   κτίστηκε το κάστρο από τους
   Ναβιγκαγιόζι, τους Ενετούς δούκες της
   Λήμνου. Η Ηφαιστία εγκαταλείφθηκε και
   απέμεινε μόνο το τοπωνύμιο Παλαιόπολη
   ως ανάμνηση πανάρχαιας αυτής πόλης. Ως
   το 1276, που ανακαταλήφθηκε από τους
   βυζαντινούς, υπήρξε φέουδο του Φόσκαρη
   Ναβιγκαγιόζι.

   Στη συνέχεια περνά στους Παλαιολόγους
   κι αμέσως οι αγιορείτικες μονές
   σπεύδουν να κατοχυρώσουν τις
   ιδιοκτησίες που είχαν παλιότερα στο
   νησί. Το 1284 σε έγγραφο της μονής Μεγ.
   Λαύρας σημειώνεται:

   "...κατέχει η τοιαύτη Μονή και οίκημα το
   ανεγερθέν εις τον Κότζηνον του εμπορίου
   πλησίον του αιγιαλού, λόγω σκάλας των
   καραβίων των μοναχών..."

   Μεταγενέστερα, αναφέρεται πως η ίδια
   μονή κατείχε το μετόχι του Ιωάννου
   Πρόδρομου και το 1361 το κτήμα του
   Διγυναίκη και τα δύο κοντά στο κάστρο
   του Κότσινου. Το 1355 ο καστροφύλακας
   Τζύμαλος δωρίζει ένα αμπέλι στη Μονή
   Φιλοθέου:

   "...εις το του Τζυμάλου, καστροφύλακος του
   Κοτζίνου του Βασιλείου αμπέλιον..."

   Το ίδιο έτος (1355) αναφέρεται κοντά στον
   Κότσινο η τοποθεσία του Κωκαλά, με μικρό
   οικισμό. Πρόκειται για θέση με πηγή που
   υπάρχει μέχρι σήμερα, από την οποία
   γινόταν η τακτική υδρευση του Κότσινου
   δια πηλίνων σωλήνων. Ο Αγγελής Μιχέλης
   γράφει ότι από εκεί υδρευόταν
   παλαιότερα η Ηφαιστία:

   "Η πηγή Κοκκαλά εχρησίμευε και δια την
   ύδρευσιν της Ηφαιστίας, ως μαρτυρούν οι
   μεγάλων δια-στάσεων σωλήνες,
   ανευρισκόμενοι και έχοντες κατεύθυνσιν
   από Κοκκαλά πρός την Ηφαιστίαν."

   Το 1858 ο Conze συνάντησε μερικές καλύβες
   πάνω στους λόφους, που ο οδηγός του τις
   ονόμασε "Κοκκαλά", κάτι που σημαίνει πως
   επιβίωνε μια μικρή συνοίκιση. Την πηγή
   Κωκαλά στην απέναντι πλευρά του λόφου
   της Λημνίας γης αναφέρει κι ο Tozer (1889).
   Σήμερα στην περιοχή υπάρχουν τα
   ξωκλήσια Άγ. Αθανάσιος και Γέννηση
   Θεοτόκου.

[Επεξεργασία] Το Κάστρο

   Το κάστρο του Κότσινου επισκευάστηκε το
   1361 και το 1408 δόθηκε ως φέουδο στη χήρα
   του Ιωάννη Ζ΄ Παλαιολόγου Ευγενία
   Γατελούζι, η οποία έζησε και πέθανε εκεί
   το 1440. Έτσι, στον Κότσινο κυριαρχούν οι
   Γενουάτες Γατελούζι κι ο ορθόδοξος
   μητροπολίτης αναγκάζεται να μεταφέρει
   την έδρα του από τον Κότσινο στη μονή
   Αγίου Παύλου κοντά στο χωριό Λιβαδοχώρι,
   τη γνωστή ως τις μέρες μας Μητρόπολη. Την
   εποχή αυτή το λιμάνι του Κότσινου είχε
   αρχίσει να γίνεται ευρύτερα γνωστό ως
   ενδιάμεσος σταθμός, διότι διάφοροι
   ταξιδιώτες της εποχής, όπως οι Ρώσοι
   ιερωμένοι Grethenios και Επιφάνιος (1416), έχουν
   καταγράψει πόσο απέχει από το Άγιο Όρος
   προς ενημέρωση άλλων ταξιδευτών. Όταν το
   1464 οι Ενετοί κατέλαβαν τη Λήμνο, το
   κάστρο του Κότσινου ήταν από τα τρία
   σπουδαιότερα του νησιού. Γράφει ο
   Μοσχίδης (σ. 151):

   "...sono tre buoni castelli chiamandi Cochino, Mudron et Paleo Castron."

   Όπως προκύπτει από τα σωζόμενα ερείπια,
   το κάστρο βρισκόταν στην κορυφή ενός
   τεχνητού γήλοφου ύψους 20 μέτρων και
   καταλάμβανε έκταση τεσσάρων στρεμμάτων
   περίπου. Το περιέβαλλε τάφρος που
   συγκοινωνούσε με τη θάλασσα, ενώ από τη
   βορεινή πλευρά τα τείχη ήταν
   θεμελιωμένα μέσα στο νερό. Οι οχυρώσεις
   του έφθαναν σε ύψος έξι μέτρων. Το 15ο
   αιώνα δέχθηκε σφοδρές επιθέσεις από
   τους Τούρκους. Σε μια από αυτές, το 1470,
   καταλήφθηκε προσωρινά από το στόλο του
   Μαχμούτ πασά, ο οποίος:

   "...παρέλαβε τον Κότζινον και τα περί
   πάσαν την νήσον χωρία..."

[Επεξεργασία] Η Ζωοδόχος Πηγή

   [IMG]
   [IMG]
   Ο ναός της Ζ. Πηγής πάνω στο γήλοφο του
   κάστρου του Κότσινου
   [IMG]
   [IMG]
   Εσωτερικό του ναού της Ζωοδ. Πηγής

   Στο λόφο του Κότσινου, μέσα στο κάστρο
   είναι χτισμένος ο ναός της Ζωοδόχου
   Πηγής πάνω από ένα υπόγειο πηγάδι
   -"αγίασμα"-, στο οποίο κατεβαίνει κανείς
   με 64 σκαλοπάτια (παλιότερα με 57 ή 51)
   φθάνοντας σχεδόν στο επίπεδο της
   θάλασσας. Προφανώς, όταν φτιάχτηκε ο
   τεχνητός γήλοφος του κάστρου,
   προβλέφθηκε η υπόγεια στοά, ώστε να μη
   χαθεί το απαραίτητο στις πολιορκίες
   νερό.

   Ο ναός αναφέρεται από το 1415 ως
   ανεξάρτητο μονύδριο με το όνομα
   Ζωοδόχος Πηγή του Συγκέλλου.
   Ενδεχομένως πρόκειται για το ναό της
   Παναγίας Οδηγήτριας, τον οποίο κατείχε η
   μονή Πτέρης στην περιοχή Ρεπανιδίου το
   1285. Σημειώνεται το 1554 στην ξυλογραφία
   του Thevet ως Agiasma, το 1677 από τον Covel ως
   "Παναγία Κοτζινάτζ" και ως Hagiasma από τους
   Piacenza και Dapper (1680-88). Το 1801 ο Hunt επισκέφθηκε
   το "αγίασμα" αλλά βρήκε ερειπωμένη την
   "Παναγία Κοτσινέ". Αντιθέτως, ο Conze (1858)
   βρήκε μια μικρή εκκλησία της Παναγίας
   πάνω ακριβώς από το "αγίασμα". Παρομοίως,
   ο De Launay (1894) αναφέρει την Panagia τόσο στο
   έργο του όσο και στο χάρτη, όπως κι ο Fredrich
   (1904).

   Το αγίασμα πήρε τη σημερινή του μορφή το
   1918 από κάποιον Τσίκλο, ενώ ο σημερινός
   ναός κτίστηκε το 1954 από το μαστρο-Γιάννη
   Φωτιάδη, με συνεισφορά ομογενών της
   Αμερικής και της Αυστραλίας. Από το
   βυζαντινό παρελθόν του διασώζεται μόνο
   ένα επιστύλιο.

[Επεξεργασία] Η Μαρούλα

   Το 1478 ο Κότσινος πέρασε στην ιστορία
   όταν πολιορκήθηκε από το Σουλεϊμάν πασά.
   Σύμφωνα με ένα θρύλο, που διαδόθηκε στη
   Δύση κυρίως από ένα ποίημα του 1669 του
   ιησουΐτη Dondini, το κάστρο σώθηκε την
   τελευταία στιγμή χάρη στο θάρρος της
   Μαρούλας, η οποία, όταν ο πατέρας της
   σκότωθηκε, άδραξε το σπαθί του και
   όρμησε εμψυχώνοντας τους αμυνόμενους
   μαχητές που έλυσαν την πολιορκία.

   Αν και σήμερα είναι αμφίβολο κατά πόσο
   το γεγονός συνέβη σε πολιορκία του
   Κότσινου ή του Παλαιόκαστρου (Μύρινας)
   και εάν η Μαρούλα ήταν η κόρη ή η σύζυγος
   του σκοτωμένου μαχητή Γεώργιου Μακρή, το
   επεισόδιο αυτό υμνήθηκε τόσο από
   Ιταλούς συγγραφείς, όπως οι: Sabelico, Coelius,
   Calcagnini, Fulgosius, Vianoli όσο κι από Έλληνες
   λογοτέχνες, όπως οι: Κωστής Παλαμάς,
   Αριστομένης Προβελέγγιος, Μαρία
   Λαμπαδαρίδου-Πόθου, Αντώνης Σουπιός κ.ά.
   Ένα μπρούτζινο άγαλμα της Μαρούλας, που
   στήθηκε το 1969 από το Διδασκαλικό Σύλλογο
   Λήμνου -έργο του Ιπποκράτη Σαβούρα-,
   υπενθυμίζει στον επισκέπτη το ηρωικό
   εκείνο επεισόδιο.

[Επεξεργασία] Οθωμανική περίοδος

   Τους πρώτους αιώνες της τουρκοκρατίας ο
   Κότσινος γνώρισε μια ειρηνική περίοδο.
   Το λιμάνι του και το εμπορείον έδινε ζωή
   στη γύρω περιοχή. Εβραίοι, Ενετοί,
   Οθωμανοί και Ρωμιοί συγκροτούσαν μια
   πολύχρωμη κοινότητα. Το λιμάνι
   αναφέρεται σε όλους τους πορτολάνους
   και τα περιηγητικά κείμενα με διάφορα
   ονόματα: Piri Reis (1521 ως Limãn-i-Kügânaz ή Cökenez),
   Bordone (1528, el cochino), Belon (1548 Κόκκινο).

   Ο Belon αναφέρει ότι γύρω από το κάστρο του
   Κότσινου, στη πεδινή έκταση ανάμεσα στα
   δυο λιμάνια, υπήρχε ένα μεγάλο κι
   ευχάριστο χωριό με πολλά αμπέλια και στα
   χωράφια έβοσκαν μικρόσωμα υπόξανθα
   άλογα, από ένα είδος που τώρα έχει πλέον
   εκλείψει και υπάρχει μόνο στη Σκύρο.
   Παρόμοια περιγραφή κάνει κι ο Thevet (1554).

   Σημειώνεται επίσης ως λιμάνι στα έργα
   των: Porcacchi (1572), Rosaccio (1580), Lubenau (1586), Du Loir (1641),
   Boschini (1658), Covel (1677), Piacenza (1680-85), ανώνυμος
   (1685), Dapper (1688) και Coro-nelli (1696).

   Στα 1656-57 οι Ενετοί κατέλαβαν τη Λήμνο και
   κατά την αποχώρησή τους κατέστρεψαν τις
   οχυρώσεις της, μεταξύ των οποίων και το
   κάστρο του Κότσινου, το οποίο αντίκρισε
   κατεστραμμένο ο Dapper το 1688. Ο οικισμός
   έγινε πλέον ανασφαλής και οι κάτοικοι
   τον εγκαταλείπουν. Οι Τούρκοι που έμεναν
   στον Κότσινο, μετακινήθηκαν στον Άγ.
   Υπάτιο ή στο Λιβαδοχώρι, για να
   εποπτεύουν τις αγροτικές ιδιοκτησίες
   τους στη βορειοανατολική και στην
   κεντρική Λήμνο αντίστοιχα. Μαζί τους
   μετακινήθηκαν και οι Έλληνες
   ακτήμονες-κεχαγιάδες. Άλλοι
   εγκαταστάθηκαν στο Ρεπανίδι ή σε άλλα
   μεσόγεια χωριά. Έτσι ο Κότσινος ερήμωσε
   και σταδιακά καταστράφηκαν οι λιμενικές
   εγκαταστάσεις.

   Κατά τον 18ο αιώνα πολλοί θεωρούσαν τα
   ερείπιά του ως κατάλοιπα της αρχαίας
   Ηφαιστίας, όπως οι Μελέτιος (1728), Pococke (1739),
   Hunt (1801), Lacroix (1848), Ραγκαβής (1854) ή τον
   ανέφεραν ως τοπωνύμιο αλλά όχι ως
   ασφαλές λιμάνι, όπως ο Frieseman (1780 περίπου).
   Το 1788 ο Choiseul-Gouffier στο μεν χάρτη του
   σημειώνει τον Κότσινο ως λιμάνι με
   τελωνείο αλλά σε λάθος θέση, στο δε
   κείμενό του περιγράφει τον οικισμό και
   το λιμάνι αλλά με το όνομα Μπουρνιάς.
   Ίσως είχε κατοικηθεί από λιγοστούς
   κατοίκους. Πάντως, ο Hunt (1801) κι ο Richter (1816)
   αντίκρισαν μόνο ερείπια.

   Τα επόμενα χρόνια η τοποθεσία ζωντάνεψε
   αλλά σε καμιά περίπτωση δεν είχε 700
   κατοίκους που αναφέρει ο Balbi (1839). Το 1858,
   που ο Conze αγκυροβόλησε στο λιμάνι του
   Κότσινου, υπήρχαν μερικά μαγαζιά αλλά
   καθόλου σπίτια. Το 1889 ο Tozer γνώρισε στον
   Κότσινο έναν ηλικιωμένο αγγειοπλάστη
   που είχε ζήσει εκεί όλη του τη ζωή.
   Λογικά ήταν μέλος της οικογένειας
   Τσουκαλά, η οποία είχε έρθει από τη
   Μαρώνεια και είχε τσουκαλαριό από το 1840.
   Ένα άλλο παλιό τσουκαλαριό φέρει
   επιγραφή του 1848. Την ίδια περίπου εποχή
   στο κτίριο κάποιου τσουκαλαριού
   αναφέρεται λειτουργία σχολείου για τα
   παιδιά του Ρεπανιδίου.

   Η αγγειοπλαστική ήταν παλαιά
   παραδοσιακή τέχνη της περιοχής. Στα 1304
   αναφέρονται τα Τζουκαλαριά, ιδιοκτησία
   της μονής Μεγ. Λαύρας. Αγγειοπλάστες
   βρήκε στο νησί κι ο Randolph το 1680. Ως πρώτη
   ύλη χρησιμοποιούσαν τη Λημνία γη για να
   εξουδετερώνει τυχόν δηλητηριασμένο
   ρόφημα. "Λαηνάδες", όπως τους αποκαλούσαν
   οι ντόπιοι, υπήρχαν ως τα πρόσφατα
   χρόνια με τελευταίους τον
   μπαρμπα-Νικόλα Τσουκαλά (†1991) και τον
   Τσαμαϊδή.

   Εικόνα ερειπωμένης περιοχής με
   λιγοστούς ανθρώπους και κτίσματα κοντά
   στο λιμάνι και την εκκλησία της Παναγίας
   μας δίνουν για τον Κότσινο και οι: De Launay
   (1894), Hauttecoeur (1903) και Fredrich (1904). Στην πεδινή
   ενδοχώρα υπήρχαν ταπεινά εξωκλήσια,
   κατάλοιπα αρχαίων εποχών, όπως: ο Άγιος
   Γεώργιος (έχει εικόνα του 1874, λιτό ξύλινο
   τέμπλο με σκαλίσματα, πολλά σκαλιστά
   μαρμάρινα και πέτρινα μέλη και παλαιό
   πηγάδι στον περίβολο), ο Άγιος Δημήτριος
   (χτισμένος πάνω σε ερείπια), οι δύο Άγιοι
   Γιάννηδες και πλησιέστερα στο Ρεπανίδι:
   η μισοερειπωμένη Αγία Κυριακή και ο
   Άγιος Αθανάσιος (έχει εικόνα του 1870:
   "Δέησις του δούλου του Θεού Σταματίου,
   συμβίας, τέκνων και συγγενών, Κύριε
   φύλαττε, Αύγουστος 1870").

[Επεξεργασία] Νεότερη εποχή

   Εικόνα ερήμωσης παρουσιάζει και σήμερα
   ο οικισμός το χειμώνα. Είναι ένα σχεδόν
   έρημο ψαροχώρι, επίνειο των αλιέων του
   Ρεπανιδίου. Τα λιγοστά τσουκαλαριά του
   παρελθόντος έχουν πάψει να λειτουργούν
   εκτός εκείνου του Τσαμαϊδή που παράγει
   αγγεία τουριστικού χαρακτήρα.

   Το 1981 είχε 16 κατοίκους και καταγράφηκε
   ως ξεχωριστός οικισμός της κοινότητας
   Ρεπανιδίου με το όνομα Κότσινας. Το 1991
   απογράφηκαν μόνο τρεις κάτοικοι. Ο τόπος
   ζωντανεύει κάθε Λαμπροπαρασκευή στο
   πανηγύρι της Ζωοδόχου Πηγής που έχει
   παλλημνιακό χαρακτήρα και το καλοκαίρι
   με τους παραθεριστές που απολαμβάνουν
   τη θάλασσα και τις γραφικές ταβερνούλες.

[Επεξεργασία] Βιβλιογραφία

     * Α. Μοσχίδη, "Η Λήμνος", 1907.
     * Αγγ. Μιχέλη, "Ρεπανίδι", 1934.
     * Θ. Μπελίτσου, "Η Λήμνος και τα χωριά
       της", 1994.

   π • σ • ε
                         Χωριά της Λήμνου
                       Ατσική · Άγιος Δημήτριος ·
   Δήμος          Βάρος  · Δάφνη · Καρπάσι ·
   Ατσικής      Κατάλακκο · Κοντοβράκι ·
                       Κουρούνι · Κρηνίδα · (Λέρα) ·
                       Προπούλι · Σαρδές · Στρατί
                       Μούδρος · Αγία Σοφία · Άγιος
                       Αλέξανδρος · Άγιος Υπάτιος ·
                       Βρόσκοπος · Δημοσιά ·
   Δήμος          Καλλιόπη · Καμίνια ·
   Μούδρου      Κοντοπούλι · Κότσινος ·
                       Κώμη · Λύχνα · Παναγία ·
                       Πλάκα · Ρεπανίδι ·
                       Ρουσσοπούλι · Ρωμανού ·
                       Σκανδάλη · Φισίνη
   Δήμος          Μύρινα · Θάνος · Κάσπακας ·
   Μύρινας      Κορνός · Πλατύ
                       Κοντιάς · Αγγαριώνες ·
                       Διαπόρι · Καλλιθέα ·
   Δήμος Νέας Λιβαδοχώρι · Νέα Κούταλη ·
   Κούταλης    Νέο Πεδινό · Παλαιό Πεδινό ·
                       Πολιόχνη · Πορτιανού ·
                       Τσιμάνδρια

   Ανακτήθηκε από
   "http://el.wikipedia.org/wiki/%CE%9A%CF%8C%CF%84%CF%83%CE%B9%CE%BD%CE%BF%CF%82_%CE%9B%CE%AE%CE%BC%CE%BD%CE%BF%CF%85"
   Κατηγορία: Χωριά της Λήμνου

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * English

     * Τελευταία τροποποίηση 10:08, 15 Μαρτίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
