   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                 Έντουαρντ Λίαρ

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Προσωπογραφία του Λίαρ (περ. 1840), έργο του Wilhelm Marstrand

   O Έντουαρντ Λίαρ (Edward Lear, 12 Μαΐου 1812 – 29 Ιανουαρίου 1888) ήταν
   Άγγλος συγγραφέας και ζωγράφος, γνωστός κυρίως για τη συνεισφορά του στο
   είδος της παράδοξης (nonsense) λογοτεχνίας και της σατιρικής ποίησης.

   Γεννήθηκε στο Χάιγκεϊτ, κοντά στην πόλη του Λονδίνου και υπήρξε το νεότερο
   από τα 21 παιδιά του χρηματιστή Τζερεμάια Λίαρ (1788-1833) και της Αν
   Κλαρκ Σκέριτ (1766-1844). Τέσσερα χρόνια μετά τη γέννηση του Έντουαρντ, η
   οικογένεια αναγκάστηκε να εγκαταλείψει την πολυτελή ζωή στην οποία είχε
   συνηθίσει, μετά από αποτυχία του πατέρα του στο χρηματιστήριο. Την
   ανατροφή του ανέλαβε στη θέση της μητέρας του η μεγαλύτερη αδελφή του, Αν
   Λίαρ, ενώ στην εκπαίδευσή του συνέβαλε επίσης η αδελφή του Σάρα. Οι δύο
   αδελφές του τον έφεραν σε πρώτη επαφή με την κλασική λογοτεχνία και τη
   ρομαντική ποίηση, όπως και με τη ζωγραφική. Από την ηλικία των δεκαπέντε
   ετών ασχολήθηκε με το σχέδιο για βιοποριστικούς λόγους. Εργάστηκε στο
   Βρετανικό Μουσείο, όπου φιλοτέχνησε σχέδια πτηνών, συνεργαζόμενος με τον
   ορνιθολόγο Τζον Γκουλντ, με τον οποίο ταξίδεψε στο Άμστερνταμ, στο
   Ρότερνταμ, στη Βέρνη και στο Βερολίνο. Καθόλη τη διάρκεια της ζωής του, ο
   Λίαρ υπέφερε από επιληψία και κατάθλιψη, ενώ στο τέλος της ζωής του
   αντιμετώπισε επίσης προβλήματα με την όρασή του. Υπήρξε δεινός ταξιδευτής,
   με την Ιταλία, την Ελλάδα, την Αλβανία, την Παλαιστίνη, τη Συρία, την
   Αίγυπτο και την Ινδία να αποτελούν μερικούς από τους πολυάριθμους σταθμούς
   των περιπλανήσεών του. Φιλοτέχνησε πολλές τοπιογραφίες, κυρίως
   υδατογραφίες, καθώς και τοπογραφικά σχέδια υψηλής ακρίβειας, καταγράφοντας
   τις περιπλανήσεις του και εκδίδοντας ταξιδιωτικά κείμενα με σημαντικότερο
   το Journals of a Landscape Painter in Albania, &c. (1851). Ως ζωγράφος,
   φαίνεται πως έχαιρε εκτίμησης, ενώ υπήρξε δάσκαλος της βασίλισσας
   Βικτωρίας για σύντομο χρονικό διάστημα, από την οποία πληροφορούμαστε πως
   ο Λίαρ ήταν εξαιρετικός στη διδασκαλία του^[1].

   [IMG]
   [IMG]
   Στροφές από το Book of Nonsense και εικονογράφηση του Λίαρ

   Το συγγραφικό έργο του συγκρίνεται συχνά με αυτό του Λιούις Κάρολ, μαζί με
   τον οποίο συγκαταλέγεται στους σημαντικότερους συγγραφείς
   παραδοξολογημάτων της Βικτοριανής εποχής^[2]. Στα πιο γνωστά έργα του Λίαρ
   ανήκει η πρώτη συλλογή παραδοξολογημάτων του Book of Nonsense (1846), στην
   οποία επιδίωξε να συνθέσει στίχους "α-νόητους, διαυγείς και
   απόλυτους"^[3]. Κάθε ποίημα ακολουθεί την ίδια δομή, ξεκινώντας συνήθως με
   τη χαρακτηριστική στροφή "There was an old man of [...]", που ενίοτε
   παραλλάσσεται ελαφρά. Ο Λίαρ δεν επινόησε αυτή τη στιχουργική μορφή,
   ωστόσο την υιοθέτησε ως ένα εύκολο μέσο για να συνθέσει διασκεδαστικές
   ρίμες^[3]. Όπως και στην περίπτωση του Κάρολ, τα παιδαριώδη γραπτά τού
   Λίαρ έγιναν αντικείμενο εκτενέστερης ανάλυσης, σε μια προσπάθεια να
   αποκαλυφθεί κάποιο κρυφό νόημα και βαθύτεροι συμβολισμοί, παρά το γεγονός
   πως ο ίδιος ο συγγραφέας ανέφερε χαρακτηριστικά πως επιδίωξε να καταστήσει
   το έργο του ακατάλληλο για τέτοιου είδους παρερμηνείες^[4]. Ο Τζορτζ
   Όργουελ διέκρινε στον Λίαρ την ικανότητα να αποφεύγει το χυδαίο,
   παρομοιάζοντας το χιούμορ του με κακοποιό πνεύμα που παρεμβαίνει στην
   κοινή λογική^[5]. Το 1886, αναγνωρίζοντας την αξία τού έργου του, ο
   κριτικός και συγγραφέας Τζον Ράσκιν, συμπεριέλαβε τον Λίαρ στην κορυφή
   ενός προσωπικού καταλόγου με τους σημαντικότερους συγγραφείς, ο οποίος
   δημοσιεύτηκε στην επιθεώρηση Pall Mall Gazette^[6]. Εκτός από
   χιουμοριστικούς στίχους, ο Λίαρ συνέθεσε επίσης μία σειρά από
   παραδοξολογήματα, όπως την παράδοξη βοτανική (Nonsense Botany) στην οποία
   εικονογράφησε φανταστικά είδη δικής του ονοματολογίας, και το παράδοξο
   αλφάβητο. Μελοποίησε επίσης ποιήματά του, ωστόσο σημαντικό μέρος της
   μουσικής που συνέθεσε έχει χαθεί.

   Πέρασε τα τελευταία χρόνια της ζωής του στο Σαν Ρέμο της Ιταλίας, όπου
   πέθανε τον Ιανουάριο του 1888.

[Επεξεργασία] Παραπομπές

    1. ↑ Valentine Cunningham, The Victorians: An Anthology of Poetry and
       Poetics, Blackwell Publishing, 2000, σ. 378
    2. ↑ Martin Gardner, Best Remembered Poems, Dover Publications, 1992, σ.
       85
    3. ↑ ^3,0 ^3,1 Carolyn Wells, A Nonsense Anthology, New York, Charles
       Scribners' Sons, 1903, σ. xxxvi
    4. ↑ Sir Edward Strachey, "Nonsense As a Fine Art", Littel's Living Age,
       Fifth Series, Volume LXIV, Oct-Nov-Dec 1888, σσ. 515-531. Επίσης στο
       Quarterly Review, 167, 1888, σσ. 335-65
    5. ↑ βλ. George Orwell, "Funny, But Not Vulgar" στο George Orwell: The
       Collected Essays, Journalism and Letters, Vol. 3 (Boston:
       Nonpariel/David R. Godine, 2000, σ. 284
    6. ↑ Philip Davis, The Victorians Vol. 8 1830-1880, Oxford University
       Press, 2004, σ. 586

[Επεξεργασία] Βιβλιογραφία

     • Vivien Noakes (ed.), Edward Lear: Selected Letters, Oxford, 1988
     • Vivien Noakes, Edward Lear: The Life of a Wanderer, Boston: Houghton
       Mifflin Company, 1969
     • Carolyn Wells, A Nonsense Anthology, New York, Charles Scribners'
       Sons, 1903

[Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το θέμα
   Έντουαρντ Λίαρ

     • Έργα του Edward Lear στο Project Gutenberg

   Ανακτήθηκε από
   "http://el.wikipedia.org/wiki/%CE%88%CE%BD%CF%84%CE%BF%CF%85%CE%B1%CF%81%CE%BD%CF%84_%CE%9B%CE%AF%CE%B1%CF%81"
   Κατηγορίες: Άγγλοι συγγραφείς | Άγγλοι ζωγράφοι | Γεννήσεις το 1812 |
   Θάνατοι το 1888

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Česky
     • Dansk
     • Deutsch
     • English
     • Esperanto
     • Español
     • Suomi
     • Français
     • Galego
     • עברית
     • Magyar
     • Bahasa Indonesia
     • Italiano
     • 日本語
     • ‪Norsk (bokmål)‬
     • Polski
     • Português
     • Русский
     • Shqip
     • Svenska

     • Τελευταία τροποποίηση 12:50, 1 Σεπτεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
