   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                    Cadillac

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Το έμβλημα της Cadillac, στο εμπρόσθιο μέρος μιας Cadillac του 1989.

   Η Cadillac (Κάντιλακ) είναι μία αμερικανική μάρκα κατασκευής αυτοκινήτων
   πολυτελείας, που ανήκει στον όμιλο της General Motors (GM). Είναι σήμερα ο
   παλαιότερος αμερικανικός κατασκευαστής αυτοκινήτων σε λειτουργία και από
   τα παλαιότερα εμπορικά σήματα αυτοκινήτων στον κόσμο. Οι κυριότεροι
   ανταγωνιστές της είναι οι Mercedes-Benz, BMW, Lexus και Volvo, ενώ στην
   Βόρεια Αμερική και η Lincoln.

   Πίνακας περιεχομένων

     • 1 Ιστορία

          • 1.1 Tα πρώτα χρόνια
          • 1.2 Η ενδοξη περίοδος
          • 1.3 Επιπτώσεις των πετρελαϊκών κρίσεων
          • 1.4 Ανασυγκρότηση
          • 1.5 Εποχή «Αrt and Science»

     • 2 Αναφορές
     • 3 Εξωτερικοί σύνδεσμοι

[Επεξεργασία] Ιστορία

  [Επεξεργασία] Tα πρώτα χρόνια

   [IMG]
   [IMG]
   Cadillac Model A, του 1903.
   [IMG]
   [IMG]
   Cadillac Series 452 V16 Convertible, του 1931.
   [IMG]
   [IMG]
   Cadillac 90, του 1940.

   Ιδρύθηκε στις 22 Αυγούστου 1902, από τους William H. Murphy και Henry
   Martyn Leland, ως Cadillac Automobile Company. Οι ιδρυτές ονόμασαν έτσι
   την εταιρία, προς τιμήν του Γάλλου εξερευνητή Antoine Laumet de La Mothe,
   sieur de Cadillac, ιδρυτή του Ντιτρόιτ εν έτει 1701, της πόλης που
   εξελίχθηκε στο παγκόσμιο κέντρο της αυτοκινητοβιομηχανίας.

   Το 1909 η εταιρεία εξαγοράστηκε από την General Motors και έγινε η
   πολυτελής εταιρεία του ομίλου, θέση την οποία διατηρεί μέχρι σήμερα. Κατά
   τα επόμενα 30 χρόνια καθιερώθηκε ως η πολυτελέστερη μάρκα αυτοκινήτων των
   ΗΠΑ και ένα από τα σύμβολα της Αμερικής. Στο διάστημα αυτό, η Cadillac
   υπήρξε πρωτοπόρος σε πολλά αξεσουάρ στα αυτοκίνητα, καθώς υπήρξε η πρώτη
   εταιρεία που εισήγαγε πλήρως κλειστό αμάξωμα με οροφή από χάλυβα (1910),
   πλήρη ηλεκτρικά συστήματα (1912) για την ανάφλεξη (ηλεκτρική μίζα) και
   τους προβολείς και το πρώτο χειροκίνητο κιβώτιο ταχυτήτων Synchro-Mesh,
   χωρίς συμπλέκτη (1928).

   Παράλληλα, το 1914, η Cadillac έγινε η πρώτη αυτοκινητοβιομηχανία που
   έριξε σε μαζική παραγωγή κινητήρα V8. Από τότε έχει κατασκευάσει 8 γενιές
   κινητήρων V8 και ήταν και η τελευταία εταιρεία του ομίλου της General
   Motors που διατήρησε το δικό της ανεξάρτητο ντιζάιν στους V8 κινητήρες
   της, ενώ την εποχή του Μεσοπολέμου παρήγαγε και κινητήρες V12 και V16.

   Στις 4 Ιανουαρίου 1930, στο Σαλόνι Αυτοκινήτου της Νέας Υόρκης, η Cadillac
   παρουσίασε τον πρώτο στην ιστορία της αυτοκίνησης κινητήρα V16. Είχε
   κυβισμό 452 κυβικές ίντσες (7,4 λίτρα) και ισχύ 185 ίππους και ήταν ένας
   από τους πιο ισχυρούς και αθόρυβους κινητήρες στις Ηνωμένες Πολιτείες. Ο
   κινητήρας αυτός τοποθετήθηκε στην σειρά μοντέλων Series 452, ενώ
   μεταγενέστερα και στα Series 60 και Series 90. Ως τον Aπρίλιο, 1.000
   αντίτυπα είχαν κατασκευαστεί και ως τον Ιούνιο, 2.000 αντίτυπα. Ωστόσο,
   όταν οι επιπτώσεις της παγκόσμιας οικονομικής ύφεσης του 1929 άρχισαν να
   γίνονται αισθητές, η ζήτηση περιορίστηκε σε μόλις μερικές δεκάδες
   αυτοκίνητα ανά έτος και τελικώς η παραγωγή των V16 σταμάτησε τον Δεκέμβριο
   του 1939.

   Γενικότερα, η τότε παγκόσμια οικονομική κρίση έφερε την εταιρεία στο
   χείλος του γκρεμού και το 1932 μάλιστα, δημιουργήθηκε μία επιτροπή για να
   εξετάσει το ενδεχόμενο διακοπής της Cadillac. Σε σχετική συνεδρίαση που
   έλαβε χώρα μέσα σε πλοίο, το διοικητικό συμβούλιο της General Motors
   συμφώνησε να δώσει στον πρόεδρο της Cadillac, Nicholas Dreystadt, 18 μήνες
   για να παράγει καλύτερα αποτελέσματα.

   Η Cadillac κατάφερε τελικώς να επιβιώσει της μεγάλης οικονομικής κρίσης,
   με το να είναι μέρος της GM. Ως το 1940 οι πωλήσεις της Cadillac αυξήθηκαν
   κατά δέκα φορές σε σύγκριση με το 1934, ενώ η ανάπτυξη και η εισαγωγή των
   V8, V12 και V16 βοήθησε την Cadillac να γίνει το «Standard of the World»
   («Πρότυπο του Κόσμου»).

   Τον Φεβρουάριο του 1942, λόγω της εισόδου των ΗΠΑ στον Β' Παγκόσμιο
   Πόλεμο, η Cadillac ανέστειλε προσωρινά την παραγωγή αυτοκινήτων και άρχισε
   να κατασκευάζει αποκλειστικά στρατιωτικό υλικό για τις ανάγκες της χώρας
   (όπως συνέβη τότε και με το σύνολο των Αμερικανικών
   αυτοκινητοβιομηχανιών). Με την λήξη του Πολέμου, η παραγωγή της ξανάρχισε
   κανονικά και η πρώτη μεταπολεμική Cadillac κύλησε από την γραμμή παραγωγής
   στις 17 Οκτωβρίου 1945.

  [Επεξεργασία] Η ενδοξη περίοδος

   [IMG]
   [IMG]
   Cadillac Eldorado Brougham του 1957 / εμπρός.
   [IMG]
   [IMG]
   Cadillac Eldorado Brougham του 1957 / πίσω.
   [IMG]
   [IMG]
   Cadillac Fleetwood του 1959 / τα χαρακτηριστικά πίσω πτερύγια, από το
   πλάι.
   [IMG]
   [IMG]
   Cadillac Fleetwood του 1959 / τα χαρακτηριστικά πίσω πτερύγια, από πίσω.
   [IMG]
   [IMG]
   Cadillac Fleetwood του 1959 / εμπρός.
   [IMG]
   [IMG]
   Cadillac Fleetwood Brougham του 1971.

   Κατά τη δεκαετία του 1950 και τη δεκαετία του 1960 η Cadillac γνώρισε
   ημέρες μεγάλης δόξας, τόσο στις ΗΠΑ, όσο και σε άλλες ηπείρους, ως το
   απαύγασμα πολυτέλειας και τεχνολογίας, καθώς και τεράστιων διαστάσεων.
   Μάλιστα οι εξωτερικές διαστάσεις των μοντέλων της ήταν σημανικά
   μεγαλύτερες ακόμα και ως προς τα (γενικώς) υπερβολικά μεγάλα Αμερικανικά
   αυτοκίνητα των τότε δεκαετιών.

   Το ίδιο συνέβη ταυτόχρονα και με τους V8 κινητήρες της. Το 1949 μάλιστα,
   ένα μεταγενέστερο μοντέλο του κινητήρα V8, που είναι γνωστό ως το σύστημα
   overhead valve (εναέριες βαλβίδες - δηλαδή είχαν τοποθετηθεί πάνω στην
   κυλινδροκεφαλή, όταν η τοποθέτηση των βαλβίδων στα πλαϊνά, πίσω από το
   πιστόνι / έμβολο ήταν ακόμα κοινή) έθεσε το πρότυπο για ολόκληρη την
   αμερικανική αυτοκινητοβιομηχανία. Το αποκορύφωμα ήρθε την σεζόν (model
   year) του 1968, με τον νέο κινητήρα 472 κυβικών ιντσών (7,7 λίτρων) που
   αυξήθηκε σε 500 κ.ι. (8,2 λίτρα) στην Cadillac Eldorado του 1970, αν και
   είχε σχεδιαστεί για τελική μέγιστη χωρητικότητα 600 κ.ι. δηλαδή 9,8 λίτρα!

   Το ντιζάιν της, επίσης, έγινε πραγματικά εντυπωσιακό και έθεσε τα στάνταρ
   της μόδας για την τότε αυτοκινητοβιομηχανία των ΗΠΑ, καθώς:

     • Από το 1948 καθιέρωσε το καμπυλωτό παρμπρίζ.
     • Τα πασίγνωστα πίσω πτερύγια («tailfins») εμφανίστηκαν, επίσης, το 1948
       στην Cadillac Sixty Special. Το σχεδιαστικό αυτό στοιχείο είχε
       επινοήσει ο επικεφαλής σχεδίασης Harley J. Earl (Xάρλεϊ Eρλ), μαζί με
       το βοηθό του, Tζούλιο Aντράντε. Η αρχική έμπνευση του Eρλ προήλθε από
       την σχεδίαση του πολεμικού αεροσκάφους Lockheed P38 Lightning και ο
       ίδιος μετά τελειοποίησε την έρευνά του με μία επίσκεψη στο αεροδρόμιο
       Selfridge Field. Αυτά τα πίσω πτερύγια έμελλαν να καθορίσουν το
       ντιζάιν των αυτοκινήτων για δεκαετίες, τόσο στην Αμερική, όσο και σε
       άλλες χώρες του πλανήτη. Τα πτερύγια αυξάνονταν σε ύψος, χρόνο με το
       χρόνο, με σχεδιαστικές εμπνεύσεις από τους διαστημικούς πυραύλους της
       τότε διαστημικής εποχής, κατά τη διάρκεια του παγκόσμιου ανταγωνισμού
       για την τεχνολογία, κατά την εποχή του Ψυχρού Πολέμου. Το 1959 έφτασαν
       στο απόλυτο μέγιστο ύψος τους, 97 εκατοστά, μόλις 40 εκατοστά
       χαμηλότερα από την οροφή. Όλες οι Cadillac του 1959 ήταν η επιτομή των
       πιο ακραίων και αναγνωρίσιμων πίσω πτερυγίων που έχουν υπάρξει ποτέ,
       οποιουδήποτε αυτοκινήτου παραγωγής. Ταυτόχρονα, τα πίσω φώτα σε σχήμα
       κεριών έδιναν ακόμα μεγαλύτερη έμφαση στο οδοντωτό σχήμα των
       πτερυγίων. Μάλιστα για αρκετά χρόνια, πολλοί έμποροι αυτοκινήτων
       έβαζαν, όταν νύχτωνε, τα μοντέλα μέσα στις αντιπροσωπείες έτσι ώστε να
       φαίνεται από τους απ' έξω περαστικούς το πίσω μέρος των αυτοκινήτων,
       αντί για το μπροστινό (κάτι πραγματικά πρωτοφανές και ανεπανάληπτο σε
       ολόκληρη την ιστορία της παγκόσμιας αυτοκίνησης!) και άφηναν επίτηδες
       τα φώτα των αυτοκινήτων αναμμένα για όλη την νύχτα, με σκοπό να
       προσελκύσουν την προσοχή των περαστικών με ένα εντυπωσιακό θέαμα. Η
       μόδα αυτή γνώρισε τέτοια απήχηση, ώστε οι προμηθευτές προσέφεραν ακόμα
       και aftermarket πίσω πτερύγια, κατάλληλα σχεδιαστικώς για παλαιότερα
       μοντέλα.
     • Στη δεκαετία του 1950 επίσης, υιοθετήθηκε το χρώμιο για τις γρίλιες
       και άλλα σημεία των μοντέλων της.
     • Την ίδια εποχή, οι δοκοί των μπροστινών προφυλακτήρων γίνονταν
       σταδιακά όλο και μεγαλύτεροι. Σύντομα έγιναν γνωστοί σαν «Dagmars»,
       όρος που παρέπεμπε στο καλλιτεχνικό όνομα της αισθησιακής ηθοποιού της
       τηλεόρασης Dagmar (πραγματικό όνομα Virginia Ruth Egnor).
     • Μαζί με τα «Dagmars», η πρώτη γενιά της Cadillac Eldorado, που
       λανσαρίστηκε το 1953, εισήγαγε και το χαρακτηριστικό πανοραμικό
       παρμπρίζ και τα επιχρωμιωμένα καλύμματα των μπροστινών προβολέων,
       γνωστά ως «cadet vizors».

   Επίσης και οι καινοτομίες συνεχίζονταν:

     • Το 1953 εισήγαγε σύστημα κλιματισμού.
     • Η Cadillac Eldorado Brougham του 1957 προσέφερε μία λειτουργία «μνήμης
       για την θέση του οδηγού», που επέτρεπε αποθήκευση για τις θέσεις του
       καθίσματος του οδηγού, έτσι ώστε να μπορούν να χρησιμοποιηθούν από
       διαφορετικούς οδηγούς.
     • Το ίδιο μοντέλο επίσης, παρουσίασε την πρώτη σε παγκόσμια κλίμακα
       αερανάρτηση.
     • Το 1964 η Cadillac καθιέρωσε το πρώτο πλήρως αυτόματο σύστημα
       θερμαντήρα / κλιματισμού, που επιτρέπει στον οδηγό να καθορίσει μία
       επιθυμητή θερμοκρασία που μετά διατηρείται από το «climate control»
       (έλεγχος του κλίματος).
     • Στα τέλη της δεκαετίας του 1960 η Cadillac εισήγαγε σύστημα
       προειδοποίησης οπτικών ινών, για να ειδοποιεί τον οδηγό σε τυχόν βλάβη
       στους λαμπτήρες πυράκτωσης.
     • Από την σεζόν (model year) του 1971, όλες οι πισωκίνητες Cadillac
       άρχισαν να προσφέρουν ABS (Anti-lock Braking System / Σύστημα
       Αντιμπλοκαρίσματος Τροχών) υπό το όνομα «Trackmaster» (το οποίο όμως
       ενεργούσε μόνο στους πίσω τροχούς - το πρώτο ABS που ενεργούσε και
       στους 4 τροχούς, εισήχθη την ίδια σεζόν από την Chrysler, υπό το όνομα
       «Sure Brake», στο Imperial).
     • Από τα τέλη του 1973 έως το 1976 προσέφερε ακόμα και μπροστινούς
       αερόσακους οδηγού / συνοδηγού, ως προαιρετική επιλογή σε κάποια
       πολυτελή μοντέλα της.

   Όλα αυτά σηματοδότησαν την έναρξη μιας περιόδου καλτ εικόνας των
   αυτοκινήτων της, καθιέρωσης των μοντέλων της Cadillac ως σύμβολα
   κοινωνικού στάτους και πίστης των αγοραστών στη φίρμα, που όμοιά της
   υπάρχει μόνο σε φίρμες όπως την Porsche και την Ferrari. Ιδιαίτερα τα
   αυτοκίνητα αυτής της περιόδου παραμένουν αντικείμενο λατρείας από πολλούς
   οπαδούς της αυτοκίνησης, για τους οποίους τα ιστορικά ονόματα Eldorado
   (ιδίως η Eldorado Brougham του 1957), De Ville, Fleetwood και Sixty
   Special εξακολουθούν να θεωρούνται «ιερά». Σε παγκόσμια κλίμακα μάλιστα,
   οι τεράστιες, επιχρωμιωμένες Cadillac των τότε δεκαετιών θεωρούνται ακόμα
   και σήμερα από πολλούς ως ένα από τα σύμβολα του Nέου Kόσμου, μαζί με τα
   fast food, την Coca Cola, τους ουρανοξύστες, το αμερικανικό ποδόσφαιρο,
   τις ταινίες western και τους cowboys.

   Το 1970 μάλιστα, οι πωλήσεις της Cadillac ξεπέρασαν για πρώτη φορά ακόμα
   και αυτές της Chrysler, που θεωρείται επίσημα ως ημι-πολυτελής εταιρεία.

  [Επεξεργασία] Επιπτώσεις των πετρελαϊκών κρίσεων

   [IMG]
   [IMG]
   Cadillac Eldorardo Convertible του 1985.
   [IMG]
   [IMG]
   Cadillac Seville του 1986 - 1988.
   [IMG]
   [IMG]
   Cadillac Eldorardo (1986 - 1991).

   Το μεγάλο πλήγμα ήρθε ξαφνικά και απρόβλεπτα τον Οκτώβριο του 1973, όταν
   χτύπησε η πρώτη πετρελαϊκή κρίση. Το σύνολο των μοντέλων της Αμερικανικής
   αυτοκίνησης βρέθηκε ξαφνικά εκτός τόπου και χρόνου σε έναν κόσμο που
   κυριολεκτικά αγωνιζόταν να εξοικονομήσει και την τελευταία σταγόνα
   καυσίμου, αν συνυπολογιστεί ότι η τιμή της βενζίνης διεθνώς σημείωσε
   τρομακτική άνοδο μέσα σε λίγους μήνες και ότι τα όρια ταχύτητας σε όλα τα
   κράτη μειώθηκαν για λόγους οικονομίας καυσίμων - ειδικότερα στις ΗΠΑ
   θεσπίστηκε τότε ενιαίο όριο ταχύτητας, όλων των αυτοκινητοδρόμων της
   χώρας, στα 55 μίλια/ώρα (88 χιλιόμετρα/ώρα).

   Οι συνέπειες ήταν ακόμα βαρύτερες στην Cadillac, η οποία υποβιβάστηκε εν
   ριπή οφθαλμού σε μία εταιρεία άκρως αναχρονιστική, με μοντέλα που άρχισαν
   ξαφνικά να δέχονται ασφυκτικές πιέσεις από τα μικρότερα και οικονομικότερα
   ευρωπαϊκά και κυρίως ιαπωνικά αυτοκίνητα. Η κατάσταση επιδεινώθηκε
   περαιτέρω με την δεύτερη συνεχόμενη πετρελαϊκή κρίση, η οποία ξέσπασε το
   1979 και οξύνθηκε ραγδαία το 1980.

   Προσπαθώντας τότε να απαντήσει η Cadillac, αναγκάστηκε για πρώτη φορά στην
   ιστορία της να συρρικνώσει τα μοντέλα της, όπως συνέβη τότε και με όλες
   τις αμερικανικές αυτοκινητοβιομηχανίες. Το πρώτο δείγμα ήταν η εισαγωγή
   της εμφανώς μικρότερης Seville, τον Απρίλιο του 1975, ως μοντέλο 1976. Το
   νέο αυτό μοντέλο έφερε στάνταρ το πρώτο ηλεκτρονικό σύστημα ψεκασμού
   καυσίμου (electronic fuel injection system) στην ιστορία της Cadillac. Δύο
   συνεχείς συρρικνώσεις των μεγάλων μοντέλων της, De Ville και Fleetwood,
   έγιναν για τις σεζόν του 1977 και του 1985, ενώ στην δεύτερη συρρίκνωση τα
   αυτοκίνητα αυτά, επίσης, άλλαξαν από πισωκίνητα σε μπροστοκίνητα. Μία
   μικρότερη Eldorado εμφανίστηκε το 1979, με μία νέα γενιά της Seville να
   τοποθετείται στην ίδια πλατφόρμα το 1980. Για την σεζόν του 1986, και τα
   δύο μοντέλα (Eldorado και Seville) υπέστησαν και άλλη συρρίκνωση,
   πέφτοντας πλέον στην κατηγορία των «compact» πολυτελών αυτοκινήτων. Το
   ίδιο έτος όμως, σημειώθηκε μία μεγάλη πτώση των τιμών του πετρελαίου
   διεθνώς και η αγορά αντέδρασε εντελώς αρνητικά, με τις πωλήσεις να πέφτουν
   κατακόρυφα (ιδίως της Eldoradο, της οποίας έφτασαν μόλις στο 60% των
   πωλήσεων του 1985 και στο 1/5 των πωλήσεων του 1984).

   Ένα άλλο αρνητικό σημείο ήταν η προσφορά ενός κινητήρα diesel V8 της
   Oldsmobile, του «LF9» 350 κ.ι. (5,7 λίτρων) σε μεγάλα μοντέλα της, στο
   διάστημα 1979 - 1985 . Ένας diesel V6 ήταν επίσης διαθέσιμος για την σεζόν
   του 1985, αλλά γρήγορα αποσύρθηκε. Καθώς ο συγκεκριμένος V8 κινητήρας
   αναπτύχθηκε πάρα πολύ γρήγορα, με κάποιες αλλαγές που έγιναν σε έναν ήδη
   υπάρχοντα βενζινοκινητήρα (τον Rocket 350 V8 της Oldsmobile), αντί να
   σχεδιαστεί «από λευκό χαρτί», προκειμένου να βρεθεί επειγόντως
   οικονομικότερη λύση για του πελάτες που επιζητούσαν οικονομία καυσίμων, ο
   «LF9» υπέστη μία καταστροφική αναξιοπιστία και τελικώς διακόπηκε.

  [Επεξεργασία] Ανασυγκρότηση

   [IMG]
   [IMG]
   Cadillac Fleetwood Brougham (1993 - 1996).
   [IMG]
   [IMG]
   Cadillac Seville SΤS (1995 - 1997).
   [IMG]
   [IMG]
   Cadillac Seville SΤS (1998 - 2003).
   [IMG]
   [IMG]
   Cadillac De Ville (1997 - 1999).
   [IMG]
   [IMG]
   Cadillac De Ville (2000 - 2005) του 2000, έκδοση DTS, στο Μόντρεαλ,
   Καναδάς.
   [IMG]
   [IMG]
   Cadillac DTS του 2006 - 2007.
   [IMG]
   [IMG]
   Cadillac Escalade του 2007 - 2008.

   Η Cadillac αποφάσισε τότε να προβεί σε εκ νέου αύξηση των διαστάσεων των
   μοντέλων της και κατέβαλε επίσης σκληρή προσπάθεια να επανέλθει στο
   προσκήνιο ως μία εταιρία με υψηλό τεχνολογικό επίπεδο. Η πρώτη
   προτεραιότητά της ήταν να ξανακερδίσει κύρος στις νέες τεχνολογίες και
   στην ενεργητική & παθητική ασφάλεια.

   Το πρώτο βήμα ήρθε το 1986, όταν εμφανίστηκε στην De Ville Σύστημα
   Αντιμπλοκαρίσματος Τροχών ABS και στους 4 τροχούς, που είχε αναπτυχθεί από
   την εταιρεία Teves, καθώς και εργοστασιακής τοποθέτησης κινητό τηλέφωνο,
   αν και η τιμή του έξτρα τηλεφώνου ήταν 2.850 επιπλέον δολάρια, ποσό
   εξαιρετικά υψηλό για την εποχή. Ως το 1990, το ABS και στους 4 τροχούς
   έγινε σταδιακά στάνταρ σε όλα τα μοντέλα της εταιρείας. Το 1989, για την
   σεζόν (model year) του 1990, ο αερόσακος επανήλθε σε όλες τις Cadillac και
   αυτή τη φορά ως στάνταρ, αν και πριν την σεζόν του 1993 (σεζόν του 1994
   για την De Ville) υπήρχε μόνο για τον οδηγό.

   Το τελευταίο παραδοσιακό πισωκίνητο σεντάν τεράστιων διαστάσεων, που
   συνέχιζε την παράδοση των αμερικανικών λιμουζινών του παρελθόντος, η
   Cadillac Fleetwood, υιοθέτησε ένα πιο αεροδυναμικό ντιζάιν το 1993, με
   αεροδυναμικό συντελεστή Cd 0,36 και ταυτόχρονα στάνταρ 2 αερόσακους και
   Σύστημα Ελέγχου Πρόσφυσης (traction control system). Aπό την σεζόν (model
   year) του 1994, εξοπλίστηκε με τον 5.7 V8 κινητήρα της Chevrolet Corvette,
   βελτιώνοντας περαιτέρω και της επιδόσεις της. Παρόλα αυτά όμως, δεν
   μπόρεσε να αναθερμάνει το ενδιαφέρον του αμερικανικού αγοραστικού κοινού
   για τα αυτοκίνητα αυτού του είδους και τελικώς διακόπηκε οριστικά το 1996.

   Το 1991, για την σεζόν (model year) του 1992, τα Seville και Eldorado
   επανασχεδιάστηκαν και κέρδισαν σε μέγεθος, συνεχίζοντας να βασίζονται σε
   κοινή πλατφόρμα (με την Seville να παραμένει το 4-πορτο sedan και την
   Eldorado το 2-πορτο coupé) και να έχουν ομοιότητες στο ντιζάιν. Οι
   πωλήσεις τους άρχισαν πάλι να ανεβαίνουν, αν και ποτέ δεν ξαναέφτασαν στα
   παλαιότερα επίπεδα. Το 1993 προστέθηκε στάνταρ αερόσακος συνοδηγού και στα
   δύο μοντέλα. Η Seville ανανεώθηκε το 1998, αποκτώντας και στάνταρ
   πλευρικούς αερόσακους. Το 2002 η έκδοση Seville STS υιοθέτησε μία νέα
   καινοτομία, την πρώτη παγκοσμίως Μαγνητικά Ελεγχόμενη Απόσβεση Ανάρτησης
   (γνωστή ως MagneRide), η οποία σήμερα προσφέρεται σε πολλά μοντέλα της
   Cadillac. Τελικώς η έκδοση STS σταμάτησε να παράγεται τον Mάιο του 2003,
   ενώ η άλλη έκδοση, η SLS, τον Δεκέμβριο του 2003. Το 2005 αντικαταστάθηκε
   από την Cadillac STS, η οποία πήρε τον όνομά της από την ισχυρότερη έκδοση
   της Seville, την Seville STS. Αντιθέτως, η Eldorado δεν υπέστη άλλη
   ανανέωση και αποσύρθηκε οριστικά από την παραγωγή το 2002, χωρίς να
   υπάρξει ποτέ διάδοχος.

   Το 1989 εισήχθη η 8-η γενιά της De Ville, η οποία επίσης κέρδισε σημαντικά
   σε μέγεθος και μέσα στο ίδιο έτος απέκτησε στάνταρ αερόσακο οδηγού. Το
   1994 λανσαρίστηκε η 9-η γενιά της, που είχε στάνταρ 2 αερόσακους και για
   πρώτη φορά βασίστηκε στην ίδια πλατφόρμα με την Seville, αλλά με μακρύτερο
   μεταξόνιο. Το 1996, για την σεζόν του 1997, υπέστη ένα λίφτινγκ στο
   μπροστινό μέρος και ταυτόχρονα έγινε το πρώτο αμερικανικό αυτοκίνητο με
   πλευρικούς αερόσακους και ESP (υπό το όνομα «StabiliTrak»), όλα ως
   στάνταρ. Τον Αύγουστο του 1999 (για την σεζόν του 2000) λανσαρίστηκε η
   10-η γενιά της, με αεροδυναμικό συντελεστή Cd 0,30 και δύο εντυπωσιακές
   καινοτομίες:

     • Ήταν το πρώτο αυτοκίνητο παγκοσμίως με (προαιρετικό στην ισχυρότερη
       έκδοση, την DTS) σύστημα που επέτρεπε ορατότητα την νύχτα, υπό το
       όνομα «Night Vision» («Νυχτερινή Όραση»). Μία θερμογραφική κάμερα
       ανίχνευε την θερμική ακτινοβολία που εκπέμπουν τα αντικείμενα και
       απεικόνιζε στο παρμπρίζ ότι ήταν πέραν του οπτικού πεδίου που μπορούν
       να φωτίσουν τα λεγόμενα μακρινά φώτα.^[1]
     • Επίσης, ήταν το πρώτο αυτοκίνητο παγκοσμίως με πίσω φώτα που αντί για
       τους παραδοσιακούς λαμπτήρες, διέθεταν στάνταρ το σύστημα που είναι
       γνωστό ως LΕD (Light-Εmitting Diode / Δίοδος Εκπομπής Φωτός),
       φωτίζοντας έτσι πολύ δυνατότερα.^[2]

   Ειδικότερα ωστόσο, το σύστημα Night Vision δεν βρήκε τότε μεγάλη απήχηση
   στο αγοραστικό κοινό και τελικώς διακόπηκε στα τέλη του 2004. Η παραγωγή
   της τελευταίας γενιάς που έφερε το όνομα De Ville, έληξε τον Ιούνιο του
   2005. Το 2006 αντικαταστάθηκε από την Cadillac DTS, η οποία πήρε το όνομά
   της από την ισχυρότερη έκδοση της De Ville, την De Ville DTS (όπως είχε
   συμβεί και με την Seville και την διάδοχο STS). Στις ΗΠΑ και τον Καναδά η
   Cadillac DTS είναι επί του παρόντος η ναυαρχίδα της εταιρείας, ενώ στα
   άλλα κράτη διεθνώς η ναυαρχίδα της Cadillac είναι η STS.

   Ως απάντηση στην νέα μόδα των SUV και ιδίως στον καινούριο εγχώριο
   αντίπαλο, το Lincoln Navigator, που είχε πρωτοκυκλοφορήσει τον Αύγουστο
   του 1997, πετυχαίνοντας εξαιρετικά υψηλές πωλήσεις, το 1998 η Cadillac
   λανσάρισε το πρώτο SUV στην ιστορία της: την Cadillac Escalade, ως μοντέλο
   1999, με στάνταρ τετρακίνηση. Η πρώτη γενιά της Escalade (1999 - 2000)
   ήταν αισθητικά μία σχεδόν πανομοιότυπη εκδοχή του GMC Yukon Denali, με
   μικρές μόνο διαφοροποιήσεις στο σαλόνι και δεν γνώρισε μεγάλη επιτυχία.
   Αντιθέτως, η δεύτερη γενιά της (από τον Ιανουάριο του 2001, ως μοντέλο
   2002) εναρμονίστηκε πλήρως αισθητικά με το σύνολο της παλέτας των μοντέλων
   της εταιρείας και σημείωσε τεράστια επιτυχία. Η ίδια συνταγή ακολουθήθηκε
   και με την τρίτη γενιά της (από τον Ιανουάριο του 2006, ως μοντέλο 2007),
   η οποία ξεκίνησε με επίσης υψηλές πωλήσεις στις ΗΠΑ, σε τέτοιο βαθμό που
   μάλιστα άρχισε για πρώτη φορά να εξάγεται επίσημα και στην Ευρώπη, αλλά
   από το 2008 και μετά οι πωλήσεις της, εντός και εκτός, επλήγησαν βαρύτατα
   από την παγκόσμια οικονομική ύφεση του 2008 - 2010.

  [Επεξεργασία] Εποχή «Αrt and Science»

   Η Cadillac επιμένει να αντιστέκεται στην τάση για την παραγωγή «ρετρό»
   μοντέλων, όπως η αναβίωση του Mini, του Volkswagen Beetle και του Ford
   Thunderbird. Αντιθέτως, προχωράει μπροστά με μία νέα σχεδιαστική φιλοσοφία
   για τον 21ο αιώνα, που ονομάζεται «Αrt and Science» (Τέχνη και Επιστήμη),
   για την οποία λέει ότι «ενσωματώνει έντονες, καθαρή μορφές και οξείες
   άκρες - ένα λεξιλόγιο μορφών που εκφράζει έντονο, υψηλής τεχνολογίας
   σχεδιασμό και επικαλείται την υπάρχουσα τεχνολογία για να διαμορφώσει το
   design». Αυτή η νέα σχεδιαστική γλώσσα έχει εξαπλωθεί από την αρχική CTS
   σε ολόκληρη τη γραμμή, μέχρι και το roadster XLR.

   Η σημερινή παλέτα των μοντέλων της Cadillac περιλαμβάνει κυρίως πισωκίνητα
   και τετρακίνητα sedan (CTS και STS), coupe (πρόσφατη έκδοση της CTS, από
   την άνοιξη του 2010), crossover (SRX) και SUV (Escalade), με εξαίρεση την
   μπροστοκίνητη Cadillac DTS (τα έτη 2005 - 2009 και την μπροστοκίνητη
   Cadillac BLS, που δεν κυκλοφόρησε στη Βόρεια Αμερική). Πολλά από αυτά
   ανταγωνίζονται με καθιερωμένα high-end πολυτελή αυτοκίνητα που παράγονται
   από Γερμανούς και Ιάπωνες κατασκευαστές. Η ναυαρχίδα των προσπαθειών αυτών
   είναι η δεύτερη γενιά της Cadillac CTS-V, που είναι άμεσος ανταγωνιστής
   της BMW M5. Μια αυτόματη έκδοση της CTS-V κατάφερε να διανύσει την πίστα
   του Nürburgring σε χρόνο 7:59.32 - στην εποχή του ήταν ρεκόρ για τα sedan
   παραγωγής.

[Επεξεργασία] Αναφορές

    1. ↑ GM (January 16, 2000). «Cadillac Introduces "Night Vision"
       Technology». Press release.
    2. ↑ «What are LED taillights?». Ask.cars.com

[Επεξεργασία] Εξωτερικοί σύνδεσμοι

   Commons logo
   Τα Κοινά έχουν πολυμέσα σχετικά με το θέμα
   Cadillac

     • Επίσημη ιστοσελίδα της Cadillac

   Ανακτήθηκε από "http://el.wikipedia.org/wiki/Cadillac"
   Κατηγορίες: Αυτοκινητοβιομηχανία | Επιχειρήσεις των ΗΠΑ

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • Azərbaycanca
     • Беларуская
     • Български
     • Català
     • Česky
     • Deutsch
     • English
     • Español
     • فارسی
     • Suomi
     • Français
     • עברית
     • Bahasa Indonesia
     • Italiano
     • 日本語
     • ქართული
     • 한국어
     • Lietuvių
     • Nāhuatl
     • Nederlands
     • ‪Norsk (bokmål)‬
     • Polski
     • Português
     • Русский
     • Саха тыла
     • Simple English
     • Slovenčina
     • Slovenščina
     • Shqip
     • Svenska
     • ไทย
     • Türkçe
     • 中文

     • Τελευταία τροποποίηση 00:25, 29 Οκτωβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
