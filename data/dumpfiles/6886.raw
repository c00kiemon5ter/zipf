   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                             Βλαντίμιρ Μαγιακόβσκι

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Πορτραίτο του Βλαντιμίρ Μαγιακόβσκι

   Ο Βλαντιμίρ Βλαντιμίροβιτς Μαγιακόβσκι (Влади́мир Влади́мирович
   Маяко́вский) (7 Ιουλίου 1893 – 14 Απριλίου, 1930) ήταν Ρώσος ποιητής και
   θεατρικός συγγραφέας, ένας από τους κατεξοχήν εκπροσώπους του Ρωσικού
   Φουτουρισμού στις αρχές του 20ου αιώνα.

   Πίνακας περιεχομένων

     • 1 Νεανικά χρόνια
     • 2 Λογοτεχνική ζωή
     • 3 Μετά τον θάνατό του
     • 4 Παραπομπές
     • 5 Εξωτερικοί σύνδεσμοι

[Επεξεργασία] Νεανικά χρόνια

   Ήταν το τρίτο και τελευταίο παιδί της οικογένειάς του που γεννήθηκε στο
   Baghdati, στη Γεωργία όπου ο πατέρας του εργαζόταν ως δασοφύλακας. Ο
   πατέρας του είχε καταγωγή από Ουκρανούς Κοζάκους ^[1] ενώ η μητέρα του
   ήταν επίσης Ουκρανικής καταγωγής. Αν και ο Μαγιακόβσκι μιλούσε Γεωργιανά
   στο σχολείο και με τους φίλους του, η οικογένειά του μιλούσε κυρίως ρωσικά
   στο σπίτι. Σε ηλικία 14 ετών πήρε μέρος σε διαδηλώσεις με τους σοσιαλιστές
   στην πόλη Κουταΐσι, όπου παρακολούθησε μαθήματα στο τοπικό γυμνάσιο. Μετά
   τον ξαφνικό και πρώιμο θάνατο του πατέρα του το 1906, η οικογένειά του — ο
   ίδιος, η μητέρα του, και οι δύο αδελφές του — μετακόμισε στην Μόσχα, όπου
   συνέχισε τις μαθητικές του σπουδές. Στην Μόσχα ο Μαγιακόβσκι ανέπτυξε το
   πάθος του για την Μαρξιστική λογοτεχνία και πήρε μέρος σε μια σειρά
   δραστηριοτήτων στο Ρωσικό Σοσιαλιστικό Δημοκρατικό Κόμμα των Εργαζομένων,
   ενώ αργότερα στρατολογήθηκε ως μέλος των Μπολσεβίκων. Το 1908 αποπέμφθηκε
   από το σχολείο επειδή η μητέρα του δεν μπορούσε πλέον να πληρώνει τα
   δίδακτρα.

   Εκείνη την εποχή, ο Μαγιακόβσκι φυλακίστηκε σε τρεις περιπτώσεις για
   ανατρεπτική πολιτική δράση αλλά,όντας ανήλικος, απέφυγε την μεταγωγή του.
   Στην διάρκεια της περιόδου της απομόνωσης στα κρατητήρια στην φυλακή της
   Μπουτίρκα (αγγλικά:Butyrka) το 1909, άρχισε να γράφει ποίηση, αλλά τα
   ποιήματά του κατασχέθηκαν από τις αρχές. Με την αποφυλάκισή του,
   εξακολούθησε να εργάζεται για το σοσιαλιστικό κίνημα, και το 1911 μπήκε
   στην Σχολή Τεχνών της Μόσχας όπου γνωρίστηκε με μέλη του Ρωσικού
   φουτουριστικού κινήματος. Έγινε ο κύριος εκπρόσωπος τύπου για την ομάδα
   Γκιλέας (ρωσικά:Гилея), και στενός φίλος του David Burlyuk, τον οποίο
   έβλεπε ως μέντορά του.

[Επεξεργασία] Λογοτεχνική ζωή

   Το 1912 η φουτουριστική έκδοση, Ένα χαστούκι στο πρόσωπο του δημοσίου
   γούστου (Пощёчина общественному вкусу) περιελάμβανε τα πρώτα δημοσιευμένα
   ποιήματα του Μαγιακόβσκι: "Νύχτα" (Ночь), και "Πρωί" (Утро). Λόγω όμως των
   πολιτικών τους δραστηριοτήτων, ο Burlyuk και ο Μαγιακόβσκι αποβλήθηκαν από
   την Σχολή Καλών Τεχνών της Μόσχας το 1914.

   [IMG]
   [IMG]
   Εικόνα από το έργο του Как делать стихи ("Πώς να κάνεις στίχους").

   Η εργασία του συνεχίστηκε υπό την μανιέρα του Φουτουρισμού έως το 1914. Η
   καλλιτεχνική του ανάπτυξη τότε άλλαξε δραματικά προς την κατεύθυνση της
   αφήγησης και ήταν αυτή του η δουλειά, που δημοσιεύτηκε αμέσως την περίοδο
   που προηγήθηκε της Ρωσικής Επανάστασης, και η οποία επρόκειτο να
   καθιερώσει την φήμη του ως ποιητή στην Ρωσία και στο εξωτερικό. To Ένα
   σύννεφο με παντελόνια^[2] (1915) ήταν το πρώτο μεγάλο ποίημα του
   Μαγιακόβσκι με υπολογίσιμο μήκος και περιέγραφε τα καυτά θέματα του έρωτα,
   της επανάστασης, της θρησκείας, και της τέχνης γραμμένης υπό το πρίσμα του
   πληγωμένου εραστή. Η γλώσσα του έργου ήταν η γλώσσα των δρόμων, και ο
   Μαγιακόβσκι κατέβαλλε σημαντικές προσπάθειες για να απομυθοποιήσει τις
   ιδεαλιστικές και ρομαντικές έννοιες της ποίησης και των ποιητών.

   [IMG]
   [IMG]
   Ο Βλαντιμίρ Μαγιακόβσκι και η Λίλια Μπρικ

   Το καλοκαίρι του 1915, ο Μαγιακόβσκι ερωτεύτηκε μια παντρεμένη γυναίκα,
   την Λίλια Μπρικ, και είναι σε εκείνη που αφιερώθηκε το ποίημα "Το
   σπονδυλωτό φλάουτο" (1916). Δυστυχώς για τον Μαγιακόβσκι, αυτή ήταν η
   γυναίκα του εκδότη του Όσιπ Μπρικ. Η ερωτική σχέση, αλλά και οι εντυπώσεις
   του από τον πόλεμο και την επανάσταση, επηρέασαν καθοριστικά τα έργα του
   αυτών των χρόνων. Το ποίημα "Ο πόλεμος και ο κόσμος" (1916) αναφέρεται
   στην φρίκη του Πρώτου Παγκοσμίου Πολέμου και "Ο Άνθρωπος" (1917) είναι ένα
   ποίημα που ασχολείται με την δυστυχία του έρωτα.

   Η επιθυμία του να πάει ως εθελοντής απορρίφθηκε στις αρχές του Α΄
   Παγκοσμίου Πολέμου, ενώ ανάμεσα στα έτη 1915-1917 εργάστηκε στην Αγία
   Πετρούπολη στην Στρατιωτική Σχολή Αυτοκινήτου ως επίσημος γραφέας. Κατά το
   ξέσπασμα της Ρωσικής Επανάστασης, ο Μαγιακόβσκι βρίσκονταν στο Σμόλνι,
   στην Αγία Πετρούπολη. Εκεί έζησε την Οκτωβριανή Επανάσταση. Ξεκίνησε να
   απαγγέλλει ποιήματα όπως το "Αριστερό Εμβατήριο! Για τους Κόκκινους
   Ναυτικούς: 1918" (ρωσικά: Левый марш (Матросам), 1918) σε ναυτικά θέατρα,
   με ναύτες ως κοινό του.

   [IMG]
   [IMG]
   Agitprop πόστερ του Μαγιακόβσκι

   Όταν ξαναγύρισε στην Μόσχα, ο Μαγιακόβσκι εργάστηκε για την Ρωσική Κρατική
   Εταιρεία Τηλεγράφου (αρχικά: ROSTA) δημιουργώντας —τόσο σε γραφικά όσο και
   σε κείμενο — σατυρικά Agitprop (συνδυασμός των λέξεων agitation και
   propaganda) πόστερ. Το 1919 δημοσίευσε την πρώτη του ποιητική συλλογή με
   τίτλο 'Συλλογή Έργων 1909-1919' (ρωσικά: Все сочиненное Владимиром
   Маяковским). Στο πολιτιστικό κλίμα της πρώιμης Σοβιετικής Ένωσης, η
   δημοτικότητά του αυξήθηκε πολύ γρήγορα. Στην διάρκεια των χρόνων
   1922-1928, Μαγιακόβσκι ήταν ένα εξέχον μέλος του Αριστερού Μετώπου για την
   Τέχνη και συνέχισε να προσδιορίζει το έργο του ως 'Κομμουνιστικό
   φουτουρισμό' (ρωσικά: комфут). Εξέδιδε μαζί με τον Σεργκέι Τρετιακόβ και
   τον Όσιπ Μπρικ, το περιοδικό LEF.

   Ως ένας από τους ελάχιστους σοβιετικούς συγγραφείς που του επετράπη να
   ταξιδεύει ελεύθερα, τα ταξίδια του στην Λετονία, Βρετανία, Γερμανία,
   Ηνωμένες Πολιτείες, Μεξικό και Κούβα επηρέασαν έργα του όπως Η δική μου
   ανακάλυψη της Αμερικής (ρωσικά: Мое открытие Америки, 1925). Ταξίδεψε
   επίσης από την μια έως την άλλη άκρη σε όλη την Σοβιετική Ένωση.

   Σε μια περιοδεία του για διαλέξεις στις Ηνωμένες Πολιτείες, ο Μαγιακόβσκι
   γνώρισε την Έλι Τζονς, η οποία γέννησε αργότερα την κόρη του, ένα γεγονός
   που ο ίδιος πληροφορήθηκε μόλις το 1929, όταν το ζευγάρι συναντήθηκε
   μυστικά στην νότιο Γαλλία, καθώς η σχέση τους είχε κρατηθεί κρυφή. Στα
   τέλη του 1920, ο Μαγιακόβσκι ερωτεύθηκε την Τατιάνα Γιακόβλεβα και σε
   αυτήν αφιέρωσε το ποίημα "Ένα γράμμα στην Τατιάνα Γιακόβλεβα" (ρωσικά:
   Письмо Татьяне Яковлевой, 1928).

   [IMG]
   [IMG]
   Μαγιακόβσκι

   Η σημασία της επίδρασης του Μαγιακόβσκι δεν μπορεί να περιοριστεί στην
   Σοβιετική ποίηση. Ενώ για χρόνια θεωρούνταν ο κορυφαίος Σοβιετικός
   ποιητής, άλλαξε επίσης τις παραδοχές για την ποίηση στην ευρύτερη
   κουλτούρα του 20ου αιώνα. Ο πολιτικός του ακτιβισμός ως καθοδηγητή
   προπαγάνδας σπάνια κατανοήθηκε και συχνά επικρίθηκε από τους συγχρόνους
   του, ακόμα και από στενούς του φίλους όπως ο Μπαρίς Πάστερνακ. Κοντά στα
   τέλη του 1920, ο Μαγιακόβσκι απομυθοποίησε σε μεγάλο βαθμό την πορεία της
   Σοβιετικής Ένωσης υπό τον Ιωσήφ Στάλιν: τα σατυρικά του έργα Ο κοριός
   (ρωσικά: Клоп, 1929) και Το μπάνιο (ρωσικά: Баня, 1930), τα οποία
   πραγματεύονται την Σοβιετική απέχθεια για την τέχνη και την
   γραφειοκρατεία, αντανακλούν αυτήν την εξέλιξη.

   Το απόγευμα στις 14 Απριλίου, 1930, ο Μαγιακόβσκι αυτοπυροβολήθηκε. Το
   ημιτελές κείμενο του ποιήματος της αυτοκτονίας του σημείωνε, μεταξύ άλλων:

   Το καράβι της αγάπης συντρίφθηκε πάνω στην καθημερινή ρουτίνα. Εσύ κι εγώ,
   δεν χρωστάμε τίποτε ο ένας στον άλλον, και δεν έχει νόημα η απαρίθμηση
   αμοιβαίων πόνων, θλίψεων και πληγών.

   Ο Μαγιακόβσκι ετάφη στην Μόσχα στο Κοιμητήριο Νοβοντέβιτσι.

[Επεξεργασία] Μετά τον θάνατό του

   Το 1930, ο τόπος γέννησής του στην Γεωργία – το Μπαγκντάτι- μετονομάστηκε
   σε Μαγιακόβσκι προς τιμήν του. Μετά το θάνατο του Στάλιν, ανέκυψαν
   διαδόσεις ότι ο Μαγιακόβσκι δεν αυτοκτόνησε αλλά στην πραγματικότητα
   δολοφονήθηκε μετά από εντολή του Στάλιν; εντούτοις δεν υπάρχει κανένα
   στοιχείο για αυτό. Στην διάρκεια της δεκαετίας του 1990, όταν τα
   ανοίχτηκαν τα απόρρητα αρχεία της KGB, υπήρχε ελπίδα ότι νέα στοιχεία θα
   έλθουν στο φώς πάνω σε αυτό το θέμα, αλλά τίποτε τελικά δεν αποκαλύφθηκε
   και η υπόθεση παραμένει αναπόδεικτη. Μετά θάνατον, ο Μαγιακόβσκι δέχτηκε
   επίθεση από τον Σοβιετικό τύπο κατηγορούμενος ως "φορμαλιστής" και
   "ταξιδιώτης" (ρωσικά: попутчик) (σε αντίθεση στους επίσημα αναγνωρισμένους
   "προλετάριους ποιητές", όπως ο Demyan Bedny). Όταν το 1935, η Λίλια Μπρικ
   έγραψε στον Στάλιν σχετικά με αυτό που συνέβαινε, ο Στάλιν έγραψε ένα
   σχόλιο πάνω στο γράμμα της Μπρικ:

     "Σύντροφε Nikolai Yezhov, παρακαλώ να αναλάβεις να ενεργήσεις τα σχετικά
     με την επιστολή της Μπρικ. Ο Μαγιακόβσκι παραμένει ο καλύτερος και ο πιο
     ταλαντούχος ποιητής της Σοβιετικής περιόδου. Η αδιαφορία για την
     καλλιτεχνική του κληρονομιά είναι έγκλημα. Τα παράπονα της Μπρικ είναι,
     κατά την γνώμη μου, δικαιολογημένα..." (πηγή: Memoirs του Vasily
     Katanyan -θετού υιού της Λίλια Μπρίκ - σελ.112)

   Τα λόγια αυτά έγιναν ένα cliché που επίσημα αποκατέστησε τον Μαγιακόβσκι
   αλλά, όπως σημείωσε και ο Μπορίς Παστερνάκ,^[3] από ορισμένους κύκλους
   ουσιαστικά εξελήφθησαν ως δεύτερος θάνατος.

[Επεξεργασία] Παραπομπές

    1. ↑ Lib.Ru/Йкюяяхйю: Люъйнбяйхи Бкюдхлхп Бкюдхлхпнбхв. Б. Люъйнбяйхи Б
       Бняонлхмюмхъу Янбпелеммхйнб
    2. ↑ Ένα σύννεφο με παντελόνια - μέρος 1 (μτφρ. στα αγγλικά)
    3. ↑ Уважаемые товарищи потомки!. Ανακτήθηκε 15/12/2003.

[Επεξεργασία] Εξωτερικοί σύνδεσμοι

     • Βιογραφία στα αγγλικά
     • Το Κρατικό Μουσείο του Μαγιακόβσκι στην Μόσχα (ρωσικά/αγγλικά)
     • Ανάγνωση, ποιημάτων του Μαγιακόβσκι. Άλλοι σχετικοί σύνδεσμοι
       (αγγλικά)
     • Between Agitation and Animation: Activism and Participation in
       Twentieth Century Art by Stella Rollig (αγγλικά)
     • Radio Mayakovsky Περισσότερα από 100 νέα τραγούδια γραμμένα σε στίχους
       του Μαγιακόβσκι, η φωνή του και πολλά άλλα (ρωσικά)
     • Ο τάφος του Μαγιακόβσκι (αγγλικά)
     • Meyerhold & Mayakovsky - Βιομηχανική και Κομμουνιστική Ουτοπία
       (αγγλικά)
     • Ο μαινόμενος ταύρος της ρωσικής ποίησης άρθρο της Dalia Karpel στο
       Haaretz.com, δημοσιευμένο στο διαδίκτυο στις 5-7-2007 (αγγλικά)
     • Αρχειακό φίλμ επιμελημένο από την Copernicus Films (αγγλικά)
     • "Take that!" ("Нате!") Μετάφραση στα αγγλικά, από τη Dina Belyayeva,
       δημοσιεύτηκε στο διαδίκτυο στις 12-12-2008
     • "So Could You?" ("А вы могли бы?") Μετάφραση στα αγγλικά, από τη Dina
       Belyayeva, δημοσιεύτηκε στο διαδίκτυο στις 12-11-2008
     • "The love boat smashed..." ("Любовная лодка разбилась о быт")
       Μετάφραση στα αγγλικά, από τη Dina Belyayeva, δημοσιεύτηκε στο
       διαδίκτυο στις 12-11-2008
     • "Untitled" (Χωρίς τίτλο) Οι μεταφρασμένοι στα αγγλικά στίχοι ενός
       ποιήματος του Μαγιακόβσκι που μελοποιήθηκε από το new wave συγκρότημα
       Mecano, το 1980

                      Στο άρθρο αυτό έχει ενσωματωθεί κείμενο από το άρθρο
   Wikipedia-logo.png Vladimir Mayakovsky της Αγγλόγλωσσης Βικιπαίδειας, η
                      οποία διανέμεται υπό την GNU FDL και την CC-BY-SA 3.0.
                      (ιστορικό/συντάκτες).

   Ανακτήθηκε από
   "http://el.wikipedia.org/wiki/%CE%92%CE%BB%CE%B1%CE%BD%CF%84%CE%AF%CE%BC%CE%B9%CF%81_%CE%9C%CE%B1%CE%B3%CE%B9%CE%B1%CE%BA%CF%8C%CE%B2%CF%83%CE%BA%CE%B9"
   Κατηγορίες: Ρώσοι ποιητές | Ρώσοι θεατρικοί συγγραφείς | Σοβιετικοί
   συγγραφείς | Αυτόχειρες | Γεννήσεις το 1893 | Θάνατοι το 1930

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Afrikaans
     • العربية
     • Български
     • Català
     • Česky
     • Dansk
     • Deutsch
     • English
     • Esperanto
     • Español
     • Eesti
     • Euskara
     • فارسی
     • Suomi
     • Français
     • Galego
     • עברית
     • Hrvatski
     • Magyar
     • Հայերեն
     • Ido
     • Italiano
     • 日本語
     • ქართული
     • 한국어
     • Kurdî
     • Latina
     • Lietuvių
     • Македонски
     • Nederlands
     • ‪Norsk (bokmål)‬
     • Occitan
     • Polski
     • Português
     • Română
     • Русский
     • Sardu
     • Srpskohrvatski / Српскохрватски
     • Slovenčina
     • Slovenščina
     • Српски / Srpski
     • Svenska
     • Türkçe
     • Українська
     • Tiếng Việt
     • 中文

     • Τελευταία τροποποίηση 18:07, 11 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
