   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                  Μιθριδάτης Α' του Πόντου

   Από τη Βικιπαίδεια, την ελεύθερη
   εγκυκλοπαίδεια
   Μετάβαση σε: πλοήγηση, αναζήτηση

                   Μιθριδάτης Α' Κτίστης
       Ηγεμόνας του Βασιλείου του Πόντου
   Περίοδος εξουσίας
   302 - 266 π.Χ.
       Προκάτοχος      κανένας
         Διάδοχος        Αριοβαρζάνης
          Σύζυγος         άγνωστη
         Επίγονοι        Αριοβαρζάνης
   Βασιλικός Οίκος Μιθριδατική Δυναστεία
          Πατέρας         Αριοβαρζάνης (;)
           Μητέρα          άγνωστη
          Γέννηση         περ. 350 π.Χ.
                                 Κίος (;), Μικρά Ασία
          Θάνατος         266 π.Χ.
                                 Αμάσεια (;), Πόντος


   Ο Μιθριδάτης Α' ο Κτίστης (περ. 350-266 π.Χ.)
   ήταν ιδρυτής και ηγεμόνας του Βασιλείου
   του Πόντου κατά την ελληνιστική περίοδο,
   μέλος της Μιθριδατικής Δυναστείας.
   Σύμφωνα με τον ιστορικό Αππιανό, υπήρξε
   όγδοος στη σειρά διαδοχής από το πρώτο
   σατράπη του Πόντου υπό το Μεγάλο Βασιλιά
   Δαρείο Α' και έκτος στη σειρά προκάτοχος
   του βασιλιά Μιθριδάτη Ευπάτορα, του
   επονομαζόμενου «Μέγα».^[1] Ο βασιλικός
   οίκος του Πόντου τον τιμούσε ιδιαίτερα,
   προσδίδοντάς του ηρωικές ιδιότητες.

   Πίνακας περιεχομένων

     * 1 Βιογραφικά στοιχεία

          * 1.1 Καταγωγή
          * 1.2 Ίδρυση του Βασιλείου του Πόντου
          * 1.3 Περίοδος βασιλείας
          * 1.4 Θάνατος και διαδοχή

     * 2 Σημειώσεις
     * 3 Χρονολόγιο
     * 4 Δείτε επίσης
     * 5 Παραπομπές
     * 6 Βιβλιογραφία
     * 7 Εξωτερικοί σύνδεσμοι

[Επεξεργασία] Βιογραφικά στοιχεία

    [Επεξεργασία] Καταγωγή

   Οι αρχαίες πηγές θεωρούν ότι η ποντική
   δυναστεία καταγόταν είτε από τον Κύρο το
   Μέγα είτε από το Δαρείο Α' είτε από έναν
   από τους Επτά Πέρσες που δολοφόνησαν το
   Γαυμάτη.^[2]^[3]^[4] Δεν υπάρχει συμφωνία των
   ιστορικών ως προς την ταυτότητα του
   πατέρα του Μιθριδάτη, αν και πολλές
   πηγές αναφέρουν ως πατέρα του τον
   Αριοβαρζάνη.^[4]^[5] Πιθανολογείται πως
   γεννήθηκε στην Κίο,^[2] ενώ αναφέρεται
   ρητά πως έλαβε στρατιωτική εκπαίδευση
   από παιδί.^[4]

    [Επεξεργασία] Ίδρυση του Βασιλείου του
    Πόντου

   Τα χρόνια που ακολούθησαν το θάνατο του
   Αλεξάνδρου του Μέγα στη Βαβυλώνα (323 π.Χ.),
   οι Διάδοχοί του οδηγήθηκαν σε σφοδρές
   συγκρούσεις για την επικράτηση στα
   εδάφη της αχανούς αυτοκρατορίας του.
   Αναφορές θέλουν το Μιθριδάτη να
   συντάσσεται στο πλευρό του Ευμένη του
   Καρδιανού στην Περσία.^[4] Εντούτοις, μετά
   τη συντριβή του τελευταίου στη Μάχη της
   Γαβιηνής (316 π.Χ.), οι υπηρεσίες του
   παραχωρήθηκαν στον Αντίγονο το
   Μονόφθαλμο.^[2] Κατά τα φαινόμενα
   απολάμβανε μεγάλη εκτίμηση, ενώ
   ανέπτυξε προσωπική φιλία με το γιο του,
   Αντίγονου, Δημήτριο τον Πολιορκητή.
   Ωστόσο κάποια στιγμή η κατάσταση αυτή
   άλλαξε και ο Αντίοχος αποφάσισε την
   εξόντωση του Μιθριδάτη.^[α]^[1]^[2] Σύμφωνα
   με τον Πλούταρχο, ο Αντίγονος όρκισε το
   Δημήτριο να σιωπήσει. Μην τολμώντας να
   παραβεί τον όρκο του, ο νεαρός πήρε
   παράμερα το φίλο του και σχεδίασε με ένα
   ραβδί στο έδαφος: «Φύγε, Μιθριδάτη». Ο
   Μιθριδάτης κατάλαβε και απέδρασε τη
   νύχτα.^[5]

   Μετά τη διαφυγή του, ο Μιθριδάτης
   πιθανόν να κρυβόταν στα βουνά έως το
   θάνατο του Μιθριδάτη Β' της Κίου, ο
   οποίος δολοφονήθηκε το 302 π.Χ. Παράλληλα
   οι πηγές αφήνουν υπόνοιες ότι
   συμμετείχε σε συνωμοσίες με τον
   Κάσσανδρο με στόχο την υπονόμευση του
   Αντίγονου.^[2] Μαζί με μία μερίδα
   υποστηρικτών του κατέλαβε μία ισχυρή
   θέση στα Κιμίατα της Παφλαγονίας, στις
   πλαγιές του όρους Ολγάσσυος, κοντά στη
   σύγχρονη πόλη Κασταμονή.^[2]^[6] Με το
   πέρασμα του χρόνου, στο στρατό του
   κατετάγησαν πολλοί άνδρες με ποικίλλες
   προελεύσεις, κάτι που του επέτρεψε να
   επεκτείνει την επικράτειά του,^[1]
   πιθανόν προς την πεδιάδα της Αμάσειας.^[2]
   Με τον τρόπο αυτό έθεσε τα θεμέλια για
   την ίδρυση του Βασιλείου του Πόντου,
   λαμβάνοντας την προσωνυμία «ο Χτίστης».

    [Επεξεργασία] Περίοδος βασιλείας

   Ο Μιθριδάτης Α' ίδρυσε το επονομαζόμενο
   Βασίλειο του Πόντου και βασίλεψε σ' αυτό
   μεταξύ 302 και 266 π.Χ.^[2] Ο Διόδωρος ο
   Σικελιώτης του αποδίδει μια περίοδο
   βασιλείας τριάντα έξι ετών.^[β]^[7]

   Στο διάστημα αυτό κλήθηκε να
   υπερασπιστεί τις κτήσεις του απέναντι
   στο Σέλευκο, υπερισχύοντας τελικά με
   συμμάχους τις πόλεις της Ηράκλειας, του
   Βυζαντίου και της Χαλκηδόνας.^[2]^[8] Μετά
   το θάνατο του Σέλευκου (281 π.Χ.), ο γιος του
   Μιθριδάτη, Αριοβαρζάνης, κατέκτησε την
   πόλη Άμαστρη, που ήταν και η πρώτη
   παραθαλάσσια κτήση του νέου
   βασιλείου.^[2]^[9] Επίσης, ο Μιθριδάτης
   εμφανίζεται να αντιστάθηκε σε μια
   επίθεση από το φαραώ της Αιγύπτου,
   Πτολεμαίο Β' το Φιλάδελφο, με τη βοήθεια
   Γαλατών μισθοφόρων.^[2]

    [Επεξεργασία] Θάνατος και διαδοχή

   Καμία άλλη πληροφορία για τη ζωή του δεν
   μας είναι γνωστή μέχρι το θάνατό του, το
   266 π.Χ., πιθανόν στην Αμάσεια, πρωτεύουσα
   του Πόντου.^[2] Ο Λουκιανός
   συμπεριλαμβάνει το Μιθριδάτη στον
   κατάλογο των Μακροβίων του,
   υποστηρίζοντας πως ο βασιλιάς απεβίωσε
   σε ηλικία 84 ετών.^[10] Μετά το θάνατό του
   γνώρισε μεγάλες τιμές ως προπάτορας της
   βασιλικής δυναστείας του Πόντου.^[2]

   Στο θρόνο τον διαδέχτηκε ομαλά ο γιος
   του, Αριοβαρζάνης.

[Επεξεργασία] Σημειώσεις

   α. ^^  Σύμφωνα με τον Αππιανό, ο Αντίγονος
   ο Μονόφθαλμος ένα βράδυ είδε το ακόλουθο
   όνειρο: είχε μόλις σπείρει ένα χωράφι με
   χρυσάφι, το οποίο ο Μιθριδάτης θέρισε,
   μεταφέροντας τη σοδειά στον Πόντο.
   Συνεπώς ο Μακεδόνας στρατηγός αποφάσισε
   να τον συλλάβει και να τον
   θανατώσει.^[1]^[5] Για λόγους προπαγάνδας,
   οι Μιθριδάτες ήθελαν να αναγάγουν το
   γενεαλογικό τους δέντρο πίσω στο Δαρείο.
   Η ιστορία με το όνειρο πιθανόν διαδόθηκε
   ώστε να τονιστεί ότι το ένδοξο πεπρωμένο
   του ποντικού βασιλείου ήταν
   προδιαγεγραμμένο από τη στιγμή της
   ίδρυσής του.^[2]
   β. ^^  Στο κείμενο του Διόδωρου υπάρχει
   σύγχυση ανάμεσα σε δύο άτομα που φέρουν
   το ίδιο όνομα.^[7]

[Επεξεργασία] Χρονολόγιο

   Έτος (π.Χ.)                      Γεγονός
                      Γέννηση του Μιθριδάτη Α', του
   περ. 350 π.Χ. επονομαζόμενου «Κτίστη»,
                      πιθανότατα στην Κίο.
                      Θάνατος του Αλεξάνδρου του
                      Μέγα στη Βαβυλώνα. Το γεγονός
       323 π.Χ.     αυτό σηματοδοτεί την έναρξη
                      πολυετών πολέμων για το
                      διαμοιρασμό της
                      αυτοκρατορίας του.
                      Ο Μιθριδάτης λαμβάνει μέρος
                      στη Μάχη της Γαβιηνής στο
                      πλευρό του Ευμένη του
       316 π.Χ.     Καρδιανού. Μετά τη
                      συντριπτική ήττα του
                      τελευταίου συντάσσεται με τον
                      Αντίγονο το Μονόφθαλμο.
                      Ο Μιθριδάτης πληροφορείται
   περ. 314 π.Χ. πως η ζωή του κινδυνεύει και
                      διαφεύγει στον Πόντο.
                      Ο Μιθριδάτης διαδέχεται το
                      Μιθριδάτη Β' της Κίου και
       302 π.Χ.     εδραιώνει την επικράτειά του
                      στην Παφλαγονία, ιδρύοντας το
                      Βασίλειο του Πόντου.
                      Ο Μιθριδάτης αντιμετωπίζει
                      επιτυχώς τις δυνάμεις αρχικά
       281 π.Χ.     του Σέλευκου και λίγο
                      αργότερα του φαραώ της
                      Αιγύπτου, Πτολεμαίου Β'.
                      Θάνατος σε μεγάλη ηλικία.
       266 π.Χ.     Διάδοχος ορίζεται ο γιος του
                      Αριοβαζάρνης.

[Επεξεργασία] Δείτε επίσης

     * Μιθριδατική Δυναστεία
     * Πόντος
     * Ελληνιστική περίοδος

[Επεξεργασία] Παραπομπές

    1. ↑ ^1,0 ^1,1 ^1,2 ^1,3 Αππιανός, «Ρωμαϊκή
       Ιστορία: Οι Μιθριδατικοί Πόλεμοι», §9
    2. ↑ ^2,00 ^2,01 ^2,02 ^2,03 ^2,04 ^2,05 ^2,06 ^2,07 ^2,08 ^2,09 ^2,10
       ^2,11 ^2,12 ^2,13 Ballesteros Pastor Luis (2002).
       «Μιθριδάτης Α' Κτίστης». Encyclopedia of the
       Hellenic World, Asia Minor. Ίδρυμα Μείζονος
       Ελληνισμού (ανακτήθηκε 8 Δεκεμβρίου 2009
       )
    3. ↑ Πολύβιος, «Ιστορίαι», 5.43
    4. ↑ ^4,0 ^4,1 ^4,2 ^4,3 Διόδωρος Σικελιώτης,
       «Ιστορική Βιβλιοθήκη», 19.40.2
    5. ↑ ^5,0 ^5,1 ^5,2 Πλούταρχος, «Βίοι
       Παράλληλοι: Δημήτριος», §4
    6. ↑ Στράβων, «Γεωγραφία», 12.3.41
    7. ↑ ^7,0 ^7,1 Διόδωρος Σικελιώτης,
       «Ιστορική Βιβλιοθήκη», 20.111.4
    8. ↑ Μέμνων, «Ιστορία της Ηράκλειας», 7.2
    9. ↑ Μέμνων, «Ιστορία της Ηράκλειας», 9.4
   10. ↑ Λουκιανός, «Μακρόβιοι», 13

[Επεξεργασία] Βιβλιογραφία

   Πρωτογενείς πηγές (Έλληνες και Ρωμαίοι)

     * Αππιανός, «Ρωμαϊκή Ιστορία: Οι
       Μιθριδατικοί Πόλεμοι», Αγγλικά
     * Διόδωρος Σικελιώτης, «Ιστορική
       Βιβλιοθήκη», Αγγλικά
     * Μέμνων, «Ιστορία της Ηράκλειας»,
       Αγγλικά
     * Λουκιανός, «Μακρόβιοι»
     * Πλούταρχος, «Βίοι Παράλληλοι:
       Δημήτριος», Κείμενο
     * Πολύβιος, «Ιστορίαι», Αγγλικά
     * Στράβων, «Γεωγραφία», Αγγλικά

   Δευτερογενείς πηγές

     * Ballesteros-Pastor L., «El Santuario de Comana Póntica: Apuntes para
       su historia», Divinas Dependencias: Individuos, Santuarios,
       Comunidades. XXV Congreso del GIREA, Huelva 1998
     * Ballesteros-Pastor L., «Mitrídates Eupátor, rey del Ponto»,
       Granada 1996
     * Billows R.A., «Antigonos the One-Eyed and the Creation of the
       Hellenistic State», Berkeley – Los Angeles – London 1990
     * Bosworth A.B., Wheatley P.V., «The Origins of the Pontic House»,
       JHS, 188, 1998, 155-164
     * Cumont F., Cumont E., «Studia Pontica II. Voyage d΄exploration
       archéologique dans le pont et la petite Arménie», Bruxelles 1906
     * Hornblower S., «Hieronymus of Cardia», Oxford 1981, Oxford Classical
       Monographs
     * Marek C., «Stadt, Ära und Territorium in Pontus-Bithynia und
       Nord-Galatia», Tübingen 1993, Istanbuler Forschungen 39
     * McGing B.C., «The Foreign Policy of Mithridates VI Eupator, King of
       Pontus», Leiden 1986, Mnemosyne Supplement 89
     * McGing B.C., «The Kings of Pontus. Some Problems of Identity and
       Date», RhMus, 129, 1986, 248-259
     * Meyer Ε., «Geschichte des Königreichs Pontos», Chicago 1968
     * Molev E.A., «Mithridates Ctistes, ruler of Pontus», The Black Sea
       Littoral in Hellenistic Times. Materials of the 3rd All-Union
       Symposium on Black Sea Antiquities. Tsqaltubo 1982, Tbilisi 1985,
       581-589, 724
     * Molev E.A., «On the Origin of the Mithridates Dynasty in Pontus»,
       VDI, 1983, 131-139
     * Panitschek P., «Zu den genealogischen Konstruktionen der Dynastien
       von Pontos und Kappadokien», RSA, 17-18, 1987, 73-95
     * Reinach T., «Mithridate Eupator, roi du Pont», Paris 1890
     * Saprykin S.J., «Die Propaganda von Mithridates Eupator und die
       Grenzfrage im Pontischen Reich», Stuttgarter Kolloquium zur
       historischen Geographie des Altertums, Amsterdam 1994, 83-94

[Επεξεργασία] Εξωτερικοί σύνδεσμοι

     * Ballesteros Pastor Luis (2002). «Μιθριδάτης Α'
       Κτίστης». Encyclopedia of the Hellenic World, Asia Minor.
       Ίδρυμα Μείζονος Ελληνισμού
       (ανακτήθηκε 8 Δεκεμβρίου 2009 )
     * William Smith (1870). «Dictionary of Greek and Roman Biography and
       Mythology: Mithridates II» (ανακτήθηκε 8
       Δεκεμβρίου 2009 )

   Ανακτήθηκε από
   "http://el.wikipedia.org/wiki/%CE%9C%CE%B9%CE%B8%CF%81%CE%B9%CE%B4%CE%AC%CF%84%CE%B7%CF%82_%CE%91%27_%CF%84%CE%BF%CF%85_%CE%A0%CF%8C%CE%BD%CF%84%CE%BF%CF%85"
   Κατηγορία: Βασιλείς της Μιθριδατικής
   Δυναστείας

      Προσωπικά εργαλεία

     * Νέα χαρακτηριστικά
     * Δημιουργία Λογαριασμού/Είσοδος

      Περιοχές ονομάτων

     * Άρθρο
     * Συζήτηση

      Παραλλαγές

      Εμφανίσεις

     * Ανάγνωση
     * Επεξεργασία
     * Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     * Κύρια πύλη
     * Κατάλογος άρθρων
     * Αξιόλογα άρθρα
     * Τρέχοντα γεγονότα
     * Τυχαία σελίδα

      Συμμετοχή

     * Πύλη Κοινότητας
     * Αγορά
     * Πρόσφατες αλλαγές
     * Βοήθεια
     * Επικοινωνία
     * Δωρεές

      Εκτύπωση/εξαγωγή

     * Δημιουργία βιβλίου
     * Κατέβασμα ως PDF
     * Έκδοση εκτύπωσης

      Εργαλειοθήκη

     * Συνδέσεις προς εδώ
     * Σχετικές αλλαγές
     * Ειδικές σελίδες
     * Σταθερός σύνδεσμος
     * Παραπομπή

      Άλλες γλώσσες

     * Català
     * Deutsch
     * English
     * Español
     * Euskara
     * Suomi
     * עברית
     * Italiano
     * Latina
     * Polski
     * Русский
     * Srpskohrvatski / Српскохрватски
     * Српски / Srpski
     * Türkçe
     * Tiếng Việt
     * 中文

     * Τελευταία τροποποίηση 13:33, 15 Μαρτίου
       2010.
     * Όλα τα κείμενα είναι διαθέσιμα υπό την
       Creative Commons Attribution/Share-Alike License· μπορεί να
       ισχύουν και πρόσθετοι όροι. Δείτε τους
       Όρους Χρήσης για λεπτομέρειες.

     * Πολιτική προσωπικών δεδομένων
     * Για τη Βικιπαίδεια
     * Αποποίηση ευθυνών

     * Powered by MediaWiki
     * Wikimedia Foundation
