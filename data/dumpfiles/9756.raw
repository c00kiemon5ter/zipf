   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                Γιοχάνες Κέπλερ

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Ο Κέπλερ στα 1610

   Ο Γιοχάνες Κέπλερ και σπανιότερα με τον εξελληνισμένο τύπο Κεπλέρος (γερμ.
   Johannes Kepler) ήταν Γερμανός αστρονόμος (27 Δεκεμβρίου 1571 – 15
   Νοεμβρίου 1630) και καταλυτική φυσιογνωμία στην επιστημονική επανάσταση
   των νεότερων χρόνων. Υπήρξε επίσης μαθηματικός και συγγραφέας, ενώ άσκησε
   κατά καιρούς και την αστρολογία για βιοποριστικούς λόγους. Είναι
   περισσότερο γνωστός ως ο «Νομοθέτης του ουρανού» από τους ομώνυμους
   «Νόμους» του, που αφορούν την κίνηση των πλανητών γύρω από τον Ήλιο και
   περιγράφονται στα έργα του.

   Πίνακας περιεχομένων

     • 1 Βιογραφικά στοιχεία
     • 2 Η επιστημονική του συνεισφορά

          • 2.1 Οι Νόμοι του Κέπλερ
          • 2.2 Ο υπερκαινοφανής του 1604
          • 2.3 Ερευνητικό έργο στα Μαθηματικά και τη Φυσική

     • 3 Ο Κέπλερ, η Αστρολογία και ο μυστικισμός
     • 4 Κατάλογος των έργων του
     • 5 Ονομάσθηκαν προς τιμή του...

[Επεξεργασία] Βιογραφικά στοιχεία

   Ο Κέπλερ γεννήθηκε στην «ελεύθερη αυτοκρατορική πόλη» του Weil der Stadt
   της Βάδης-Βυρτεμβέργης (σήμερα 30 χιλιόμετρα δυτικά του κέντρου της
   Στουτγάρδης). Ο παππούς του είχε διατελέσει Δήμαρχος εκεί, αλλά όταν
   γεννήθηκε ο Γιοχάνες η οικογένειά του είχε παρακμάσει. Ο πατέρας του ήταν
   μισθοφόρος στρατιώτης και τους άφησε όταν ο Γιοχάνες ήταν πέντε ετών.
   Πιστεύεται ότι σκοτώθηκε σε πόλεμο στην Ολλανδία. Η μητέρα του, κόρη
   πανδοχέα, ασχολιόταν με τη βοτανοθεραπεία και αργότερα κατηγορήθηκε για
   μάγισσα. Γεννημένος πρόωρα, ο Γιοχάνες φαίνεται ότι ήταν ασθενικό παιδί,
   παρότι εντυπωσίαζε τους ταξιδιώτες στο πανδοχείο του παππού του με τις
   ικανότητές του στα Μαθηματικά.

   Τα ουράνια κίνησαν το ενδιαφέρον του από πολύ μικρή ηλικία, αφού όταν ήταν
   5 ετών παρατήρησε τον Κομήτη του 1577, γράφοντας αργότερα ότι «τον πήρε η
   μητέρα του σε ένα ψηλό μέρος για να τον δει». Σε ηλικία 9 ετών
   παρακολούθησε την έκλειψη Σελήνης του 1580, και κατέγραψε ότι το φεγγάρι
   «φαινόταν αρκετά κόκκινο». Επειδή όμως προσβλήθηκε παιδί ακόμα από
   ευλογιά, που τον άφησε με εξασθενημένη όραση, στράφηκε κυρίως προς τη
   θεωρητική και μαθηματική Αστρονομία αντί της παρατηρησιακής.

   Το 1589, αφού τελείωσε το σχολείο, ο Κέπλερ άρχισε σπουδές Θεολογίας στο
   Πανεπιστήμιο της Τυβίγγης (Tübingen), όπου ωστόσο αναδείχθηκε σε εξέχοντα
   μαθηματικό και κέρδισε τη φήμη επιδέξιου αστρολόγου. Διδάχθηκε από τον
   Michael Maestlin (1550-1631) τόσο το πτολεμαϊκό όσο και το ηλιοκεντρικό
   σύστημα και από τότε πίστεψε το δεύτερο, υπερασπίζοντας το τόσο θεωρητικά
   όσο και θεολογικά σε φοιτητικές συζητήσεις. Παρά την επιθυμία του να γίνει
   εφημέριος, κατά το τέλος των σπουδών του ο Κέπλερ προτάθηκε για μία θέση
   δασκάλου των Μαθηματικών και της Αστρονομίας στο Προτεσταντικό Σχολείο του
   Γκρατς της Αυστρίας. Αποδέχθηκε τη θέση τον Απρίλιο 1594, σε ηλικία 23
   ετών.

   Στο Γκρατς, ο Κέπλερ άρχισε να αναπτύσσει μία νέα κοσμολογική θεωρία
   βασισμένη πάνω στο ηλιοκεντρικό σύστημα, η οποία εκδόθηκε το 1596 υπό τον
   τίτλο Mysterium Cosmographicum, «Το Ιερό Μυστήριο του Κόσμου» (του
   Σύμπαντος). Τον Απρίλιο του 1597, ο Κέπλερ νυμφεύθηκε την Barbara Müller,
   η οποία πέθανε το 1611, αφήνοντας ορφανά δύο παιδιά της με τον Γιοχάνες
   και ένα από προηγούμενο γάμο.

   Τον Δεκέμβριο 1599 ο Τύχo έγραψε στον Κέπλερ προσκαλώντας τον να τον
   βοηθήσει στο Benátky nad Jizerou, έξω από την Πράγα. Καθώς πιεζόταν να
   φύγει από το Γκρατς έτσι κι αλλιώς από όλο και αυστηρότερες πολιτικές της
   Αντιμεταρρυθμίσεως κατά των Προτεσταντών, ο Κέπλερ συναντήθηκε με τον Τύχo
   το έτος 1600. Μετά το θάνατο του Τύχωνα (1601), ο Κέπλερ διορίσθηκε
   Αυτοκρατορικός Μαθηματικός των Αψβούργων στη θέση του, στη βασιλική αυλή —
   μία θέση που διατήρησε τυπικά επί τριών διαφορετικών αυτοκρατόρων, από το
   Νοέμβριο 1601 μέχρι το θάνατό του, το 1630, αν και δεν θα έμενε όλα αυτά
   τα χρόνια συνεχώς στην Πράγα. Ως Αυτοκρατορικός Μαθηματικός, ο Κέπλερ
   ανέλαβε την ευθύνη του Τύχωνα για τα ωροσκόπια του Αυτοκράτορα και την
   ανάθεση να συντάξει τους Ροδόλφειους Πίνακες. Με τη μεγάλη συλλογή των
   υψηλής ακρίβειας παρατηρησιακών δεδομένων του Τύχωνα στα χέρια, ο Κέπλερ
   βρήκε την ευκαιρία να εξακριβώσει τη δική του μορφή της ηλιοκεντρικής
   θεωρίας. Ωστόσο, τα νέα, ακριβέστερα δεδομένα τον υποχρέωσαν να την
   εγκαταλείψει και να αρχίσει να αναπτύσσει την πρώτη θεωρία που
   περιελάμβανε μη κυκλικές τροχιές για τους πλανήτες. Η νέα του θεωρία
   ολοκληρώθηκε το 1606 και δημοσιεύθηκε το 1609 με τον τίτλο Astronomia
   Nova, «Η Νέα Αστρονομία». Το έργο αυτό περιείχε τους γνωστούς σήμερα ως
   Πρώτο και Δεύτερο νόμους του Κέπλερ.

   Τον Οκτώβριο 1604 ο Κέπλερ παρατήρησε τον υπερκαινοφανή που σήμερα είναι
   γνωστός ως Υπερκαινοφανής του Κέπλερ. Το 1611 δημοσίευσε (με τη μορφή ενός
   γράμματος σε φίλο) μια μονογραφία για την προέλευση του σχήματος των
   χιονονιφάδων, που είναι η παλαιότερη γνωστή εργασία πάνω σε αυτό το θέμα.
   Τον Ιανουάριο 1612 πέθανε ο Αυτοκράτορας. Για να αποφύγει τις θρησκευτικές
   εντάσεις στην Πράγα, ο Κέπλερ πήγε ως Επαρχιακός Μαθηματικός στο Λιντς. Το
   1615 αποφασίζει και κάνει δεύτερο γάμο, με τη Susanna Ruettinger, με την
   οποία απέκτησαν αρκετά παιδιά.

   Την τετραετία 1617-1621 ο Κέπλερ είχε μία δυσάρεστη περιπέτεια: Η μητέρα
   του Katharina κατηγορήθηκε ότι ήταν μάγισσα στο Leonberg. Από τον Αύγουστο
   1620 φυλακίσθηκε επί 14 μήνες. Χάρη και στην εκτεταμένη νομική υπεράσπιση
   που οργάνωσε ο Γιοχάνες, απελευθερώθηκε τον Οκτώβριο 1621 μετά από
   αποτυχημένες απόπειρες καταδίκης της. Δεν βασανίσθηκε, μόνο «υπέμεινε» τη
   λεπτομερή περιγραφή των βασανιστηρίων που την περίμεναν ως μάγισσα σε μία
   τελευταία απόπειρα να της αποσπάσουν ομολογία. Το διάστημα της δίκης της ο
   Κέπλερ ανέβαλε τα άλλα του έργα (τους Ροδόλφειους Πίνακες και ένα πολύτομο
   βιβλίο Αστρονομίας για φοιτητές της επιστήμης αυτής) και επικεντρώθηκε
   στην «αρμονική θεωρία» του. Το αποτέλεσμα τυπώθηκε το 1619 με τον τίτλο
   Harmonices Mundi («Η Αρμονία των Κόσμων») και περιείχε τον «Τρίτο νόμο του
   Κέπλερ».

   Ο Κέπλερ συμπλήρωσε την επτάτομη «Επιτομή της Κοπερνίκειας Αστρονομίας» το
   1621. Η «Επιτομή» συγκέντρωνε και επεξέτεινε το προηγούμενο έργο του, και
   θα έπαιζε σημαντικό ρόλο στην αποδοχή του ηλιοκεντρικού συστήματος κατά
   τον επόμενο αιώνα. Το 1627 ολοκλήρωσε και τους Ροδόλφειους Πίνακες, που
   έδιναν ακριβείς μελλοντικές θέσεις των πλανητών και επέτρεπαν την πρόβλεψη
   σπάνιων αστρονομικών γεγονότων.

   Στις 15 Νοεμβρίου 1630 ο Κέπλερ πέθανε από πυρετό στο Ρέγκενσμπουργκ. Το
   1632, ο τάφος του καταστράφηκε από τον σουηδικό στρατό κατά τις
   εχθροπραξίες του Τριακονταετούς Πολέμου.

[Επεξεργασία] Η επιστημονική του συνεισφορά

   Ο Κέπλερ ως προς την επιστημονική του φιλοσοφία ήταν ένας Πυθαγόρειος:
   Πίστευε ότι το θεμέλιο ολόκληρης της Φύσεως είναι μαθηματικές σχέσεις και
   ότι όλη η Δημιουργία αποτελεί μία ενιαία ολότητα. Αυτό ερχόταν σε αντίθεση
   με την πλατωνική και την αριστοτελική άποψη ότι η Γη ήταν θεμελιωδώς
   διαφορετική από το υπόλοιπο Σύμπαν (τον «υπερσελήνιο» κόσμο) και ότι σε
   αυτή ίσχυαν διαφορετικοί φυσικοί νόμοι. Στην προσπάθειά του να ανακαλύψει
   τους συμπαντικούς φυσικούς νόμους, ο Κέπλερ εφάρμοσε τη γήινη Φυσική σε
   ουράνια σώματα, από όπου και εξάχθηκαν οι τρεις νόμοι του για την κίνηση
   των πλανητών. Επίσης, ο Κέπλερ ήταν πεπεισμένος ότι τα ουράνια σώματα
   επιδρούν στα επίγεια γεγονότα. Υπέθεσε έτσι σωστά ότι η Σελήνη σχετίζεται
   με την αιτία που δημιουργεί τις παλίρροιες.

  [Επεξεργασία] Οι Νόμοι του Κέπλερ

   Ο Κέπλερ κληρονόμησε από τον Τύχωνα μεγάλο όγκο ακριβέστατων
   παρατηρησιακών δεδομένων επί των θέσεων των πλανητών("εξομολογούμαι ότι
   όταν πέθανε ο Tycho, εκμεταλλεύτηκα την απουσία των κληρονόμων και πήρα
   τις παρατηρήσεις υπό την προστασία μου, ή μάλλον τις άρπαξα", αναφέρει σε
   γράμμα του το 1605). Το δύσκολο ήταν να ερμηνευθούν με κάποια λογική
   θεωρία. Οι κινήσεις των άλλων πλανητών πάνω στην ουράνια σφαίρα
   παρατηρούνται από την οπτική γωνία της Γης, η οποία με τη σειρά της
   περιφέρεται περί τον Ήλιο. Αυτό προκαλεί μια φαινομενικώς περίεργη
   «τροχιά», κάποτε με τη λεγόμενη «ανάδρομη κίνηση». Ο Κέπλερ επικεντρώθηκε
   στην τροχιά του Άρεως, αλλά πρώτα έπρεπε να γνωρίζει με ακρίβεια την
   τροχιά της Γης. Με μία ιδιοφυή σκέψη, χρησιμοποίησε τη γραμμή που ενώνει
   τον Άρη με τον Ήλιο, αφού γνώριζε τουλάχιστον ότι ο Άρης θα βρισκόταν στο
   ίδιο σημείο της τροχιάς του κατά χρονικές στιγμές χωριζόμενες από ακέραια
   πολλαπλάσια της (γνωστής επακριβώς) περιόδου περιφοράς του. Από αυτό
   υπολόγισε τις θέσεις της Γης στη δική της τροχιά και από αυτές την αρειανή
   τροχιά. Κατάφερε να εξαγάγει τους Νόμους του χωρίς να γνωρίζει τις
   (απόλυτες) αποστάσεις των πλανητών από τον Ήλιο, αφού η γεωμετρική του
   ανάλυση χρειαζόταν μόνο τους λόγους των αποστάσεών τους από τον Ήλιο. Σε
   αντίθεση με τον Τύχωνα, ο Κέπλερ έμεινε πιστός στο ηλιοκεντρικό σύστημα.
   Εκκινώντας από αυτό το πλαίσιο, ο Κέπλερ προσπάθησε επί 20 χρόνια να
   συνταιριάσει τα δεδομένα σε κάποια θεωρία. Τελικώς έφθασε στους εξής τρεις
   «Νόμους του Κέπλερ» για την κίνηση των πλανητών, που γίνονται δεκτοί
   σήμερα:

    1. Νόμος των ελλειπτικών τροχιών: Οι πλανήτες περιφέρονται περί τον Ήλιο
       σε ελλειπτικές τροχιές, των οποίων ο Ήλιος καταλαμβάνει τη μία από τις
       δύο εστίες.
    2. Νόμος των ίσων εμβαδών: Η επιβατική ακτίνα (η γραμμή που ενώνει ένα
       πλανήτη με το κέντρο του Ήλιου) σε ίσους χρόνους σαρώνει ίσα εμβαδά. Ο
       λόγος είναι ότι ο κάθε πλανήτης κινείται ταχύτερα όταν βρίσκεται κοντά
       στο περιήλιο της τροχιάς του από ό,τι κοντά στο αφήλιο.
    3. Νόμος των περιόδων: Το τετράγωνο του χρόνου που απαιτείται για να
       συμπληρώσει ένας πλανήτης μία πλήρη περιφορά γύρω από τον Ήλιο (η
       περίοδος του πλανήτη) είναι ανάλογο του κύβου του μεγάλου ημιάξονα της
       ελλειπτικής του τροχιάς, και η σταθερά της αναλογίας είναι η ίδια για
       όλους τους πλανήτες.

   Εφαρμόζοντας αυτούς τους νόμους, ο Κέπλερ υπήρξε ο πρώτος αστρονόμος που
   προέβλεψε με επιτυχία μία διάβαση της Αφροδίτης (του έτους 1631). Με τη
   σειρά τους, οι Νόμοι του Κέπλερ υπήρξαν συνήγοροι του ηλιοκεντρικού
   συστήματος, αφού ήταν τόσο απλοί μόνο με την παραδοχή ότι όλοι οι πλανήτες
   περιφέρονται γύρω από τον Ήλιο.

   Πολλές δεκαετίες μετά, οι Νόμοι του Κέπλερ εξάχθηκαν και εξηγήθηκαν με τη
   σειρά τους ως συνέπειες των νόμων της κινήσεως και του Νόμου της
   Παγκόσμιας Έλξεως (βαρύτητας) του Ισαάκ Νεύτωνα.

     • Ο Κέπλερ στην πραγματικότητα ανεκάλυψε τον «τρίτο» Νόμο του πριν από
       τους άλλους δύο, στις 8 Μαρτίου 1618, αλλά απέρριψε την ιδέα μέχρι τις
       15 Μαΐου 1618, οπότε και επαλήθευσε το αποτέλεσμά του, που
       δημοσιεύθηκε στο Harmonice Mundi (1619).

  [Επεξεργασία] Ο υπερκαινοφανής του 1604

   Στις 17 Οκτωβρίου 1604 ο Κέπλερ παρατήρησε ότι ένα πολύ φωτεινό άστρο είχε
   εμφανισθεί ξαφνικά στον αστερισμό Οφιούχο. (Είχε ήδη παρατηρηθεί από
   αρκετούς άλλους στις 9 του μήνα.) Η εμφάνιση του νέου αστέρα, τον οποίο ο
   Κέπλερ περιέγραψε στο βιβλίο του De Stella nova in pede Serpentarii («Περί
   του Νέου Αστέρος στον Πόδα του Οφιούχου»), παρέσχε και νέα απόδειξη ότι ο
   αριστοτέλειος «υπερσελήνιος» κόσμος δεν ήταν αμετάβλητος, κάτι που θα
   επιδρούσε στα επιχειρήματα του Γαλιλαίου. Τώρα είναι γνωστό ότι ο αστέρας
   εκείνος ήταν ένας υπερκαινοφανής (supernova), ο δεύτερος μετά το 1572, και
   αποκαλείται σήμερα «Αστέρας του Kepler» ή Υπερκαινοφανής του 1604. Από
   τότε κανένας άλλος υπερκαινοφανής δεν έχει παρατηρηθεί στο Γαλαξία μας ως
   σημερα.

  [Επεξεργασία] Ερευνητικό έργο στα Μαθηματικά και τη Φυσική

   Ο Κέπλερ πραγματοποίησε πρωτοπόρες έρευνες στα πεδία της Συνδυαστικής, της
   γεωμετρικής βελτιστοποιήσεως και φυσικών φαινομένων στη Φύση, όπως το
   σχήμα των νιφάδων του χιονιού. Υπήρξε επίσης ένας από τους ιδρυτές της
   σύγχρονης Οπτικής, ορίζοντας π.χ. τα αντιπρίσματα και επινοώντας το
   κεπλεριανό τηλεσκόπιο (στα έργα του Astronomiae Pars Optica και
   Dioptrice). Επειδή ήταν ο πρώτος που ανεγνώρισε τα μη κυρτά κανονικά
   γεωμετρικά στερεά (όπως τα αστεροειδή δωδεκάεδρα), αυτά ονομάζονται και
   «Στερεά του Κέπλερ» προς τιμή του. Επίσης, ο Κέπλερ διατηρούσε επαφή με
   τον Wilhelm Schickard, εφευρέτη του πρώτου αυτόματου υπολογιστή, του
   οποίου οι επιστολές προς τον Κέπλερ περιγράφουν τον τρόπο χρήσεως του
   μηχανισμού για τον υπολογισμό αστρονομικών πινάκων.

[Επεξεργασία] Ο Κέπλερ, η Αστρολογία και ο μυστικισμός

   Την εποχή του Κέπλερ, η Αστρονομία και η Αστρολογία δεν ήταν διαχωρισμένες
   όπως σήμερα. Ο Κέπλερ περιφρονούσε τους αστρολόγους που ικανοποιούσαν τις
   ορέξεις των απλών ανθρώπων χωρίς γνώση των γενικών και αφηρημένων κανόνων,
   αλλά είδε τη σύνταξη αστρολογικών προγνώσεων ως το μόνο δυνατό τρόπο για
   να συντηρήσει την οικογένειά του, ιδίως μετά την έναρξη του φοβερού και
   άκρως καταστρεπτικού για την πατρίδα του «Τριακονταετούς Πολέμου». Ωστόσο,
   ο ιστορικός John North, σημειώνει την επίδραση της αστρολογίας στην
   επιστημονική του σκέψη ως εξής: «αν δεν ήταν και αστρολόγος, πιθανότατα
   δεν θα είχε παραγάγει το αστρονομικό του έργο για τους πλανήτες στη μορφή
   που το έχουμε σήμερα». Πάντως οι απόψεις του Κέπλερ για την Αστρολογία
   ήταν ριζικά διαφορετικές από εκείνες της εποχής του. Υποστήριξε ένα
   αστρολογικό σύστημα βασισμένο στις «αρμονικές» του, δηλαδή στις γωνίες που
   σχηματίζουν μεταξύ τους τα ουράνια σώματα και σε αυτό που ονομάσθηκε «η
   μουσική των σφαιρών». Πληροφορίες για τις θεωρίες του αυτές υπάρχουν στο
   έργο του Harmonice Mundi. Η προσπάθειά του να θέσει την Αστρολογία σε
   στερεότερες βάσεις οδήγησε στο έργο του De Fundamentis Astrologiae
   Certioribus («Περί των περισσότερο ασφαλών θεμελίων της Αστρολογίας»)
   (1601). Στο «Ο ενδιάμεσος τρίτος», μία «προειδοποίηση προς θεολόγους,
   ιατρούς και φιλοσόφους» (1610), θέτοντας τον εαυτό του ως «τρίτο άνθρωπο»
   ανάμεσα στις δύο ακραίες θέσεις «υπέρ» και «κατά» της Αστρολογίας, ο
   Κέπλερ συνηγόρησε για το δυνατό της ευρέσεως μιας καθορισμένης σχέσεως
   μεταξύ των ουράνιων φαινομένων και των γήινων γεγονότων.

   Περί τα 800 ωροσκόπια και γενέθλιοι χάρτες που συνέταξε ο Κέπλερ σώζονται
   σήμερα, συμπεριλαμβανομένων του δικού του και μελών της οικογένειάς του.
   Ως μέρος των καθηκόντων του στο Γκρατς, ο Κέπλερ εξέδωσε μία πρόγνωση για
   το έτος 1595 στην οποία προέβλεψε μία εξέγερση των χωρικών, εισβολή των
   Τούρκων και δριμύ ψύχος, όλα με επιτυχία, η οποία του έδωσε φήμη. Ως
   Αυτοκρατορικός Μαθηματικός εξήγησε στον Ροδόλφο Β΄ τα ωροσκόπια του
   Αυτοκράτορα Αυγούστου και του Προφήτη Μωάμεθ, και έδωσε μια αστρολογική
   γνωμάτευση για το αποτέλεσμα ενός πολέμου ανάμεσα στη Γαληνοτάτη
   Δημοκρατία της Βενετίας και τον Παύλο Ε΄.

   Στη σκέψη του Κέπλερ ως Πυθαγόρειου δεν μπορούσε να είναι σύμπτωση το
   γεγονός ότι ο αριθμός των τέλειων πολυέδρων ήταν μικρότερος κατά 1 του
   αριθμού των (τότε γνωστών) πλανητών. Καθώς υποστήριζε το ηλιοκεντρικό
   σύστημα, προσπάθησε επί χρόνια να αποδείξει ότι οι αποστάσεις των πλανητών
   από τον Ήλιο δίνονταν από τις ακτίνες σφαιρών εγγεγραμμένων σε τέλεια
   πολύεδρα, έτσι ώστε η σφαίρα του ενός πλανήτη να είναι και περιγεγραμμένη
   στο πολύεδρο του εσωτερικού του πλανήτη. Η εσώτατη τροχιά, του Ερμή,
   αντιπροσώπευε τη μικρότερη σφαίρα. Με τον τρόπο αυτό θέλησε να ταυτίσει τα
   5 πλατωνικά στερεά με τα πέντε διαστήματα ανάμεσα στους έξι τότε γνωστούς
   πλανήτες, αλλά και με τα 5 αριστοτελικά «στοιχεία», χωρίς τελικά να
   επιτύχει.

[Επεξεργασία] Κατάλογος των έργων του

     • Mysterium Cosmographicum («Κοσμογραφικό μυστήριο») (1596)
     • De Fundamentis Astrologiae Certioribus («Περί των περισσότερο ασφαλών
       θεμελίων της Αστρολογίας») (1601)
     • Astronomiae Pars Optica («Το οπτικό μέρος της Αστρονομίας») (1604)
     • De Stella nova in pede Serpentarii («Περί του Νέου Αστέρος στον Πόδα
       του Οφιούχου») (1604)
     • Astronomia nova («Νέα Αστρονομία») (1609)
     • Dissertatio cum Nuncio Sidereo Nuper ad Mortales Misso a Galileo
       Galilei («Συνομιλίες με τον Αστρικό Αγγελιαφόρο») (1610)
     • Dioptrice («Διόπτρα») (1611)
     • Nova stereometria doliorum vinariorum («Νέα Στερεομετρία των βαρελιών
       του οίνου») (1615)
     • Epitome astronomiae Copernicanae («Επιτομή της Κοπερνίκειας
       Αστρονομίας», εκδόθηκε σε τρία μέρη, από το 1618 ως το 1621)
     • Harmonice Mundi («Η αρμονία των Κόσμων») (1619)
     • Tabulae Rudolphinae («Ροδόλφειοι Πίνακες») (1627)
     • Somnium («Το όνειρο») (1634) — θεωρείται το πρώτο έργο επιστημονικής
       φαντασίας των νεότερων χρόνων.

[Επεξεργασία] Ονομάσθηκαν προς τιμή του...

     • Το Διαστημικό Αστεροσκοπείο Kepler, ένα διαστημικό τηλεσκόπιο σε
       τροχιά γύρω από τον Ήλιο με σκοπό την ανακάλυψη νέων εξωηλιακών
       πλανητών, που σχεδιάζεται να εκτοξευθεί από τη NASA το έτος 2008.
     • Τα Στερεά του Κέπλερ, ένα σύνολο γεωμετρικών στερεών σχημάτων, δύο εκ
       των οποίων περιγράφηκαν από τον ίδιο.
     • Ο Αστέρας του Κέπλερ ή Υπερκαινοφανής του 1604, τον οποίο παρατήρησε
       και περιέγραψε.
     • Η Εικασία του Κέπλερ στα Μαθηματικά σχετικώς με την τακτοποίηση
       σφαιρών, που αποδείχθηκε αληθής μετά από 400 χρόνια.
     • Ο κρατήρας Κέπλερ στη Σελήνη
     • Ο κρατήρας Κέπλερ στον πλανήτη Άρη
     • Ο αστεροειδής 1134 Kepler.
     • Το 1975, εννέα χρόνια μετά την ίδρυσή του, το Κολέγιο Κοινωνικών και
       Οικονομικών Επιστημών του Λιντς (Αυστρία) μετονομάσθηκε σε
       Πανεπιστήμιο Johannes Kepler, καθώς ο Κέπλερ είχε συγγράψει το έργο
       του Harmonice Mundi στο Λιντς.
     • Το Γυμνάσιο Jan Kepler στην Πράγα

   Commons logo
   Τα Κοινά έχουν πολυμέσα σχετικά με το θέμα
   Γιοχάνες Κέπλερ

                      Στο άρθρο αυτό έχει ενσωματωθεί κείμενο από το άρθρο
   Wikipedia-logo.png Johannes_Kepler της Αγγλόγλωσσης Βικιπαίδειας, η οποία
                      διανέμεται υπό την GNU FDL και την CC-BY-SA 3.0.
                      (ιστορικό/συντάκτες).

                    Στοιχεία προσώπου
   ΟΝΟΜΑ               Κέπλερ Γιοχάνες
   ΑΛΛΑ ΟΝΟΜΑΤΑ        Johannes Kepler
   ΜΙΚΡΗ ΠΕΡΙΓΡΑΦΗ     Γερμανός αστρονόμος
   ΗΜΕΡΟΜΗΝΙΑ ΓΕΝΝΗΣΗΣ 27 Δεκεμβρίου
   ΕΤΟΣ ΓΕΝΝΗΣΗΣ       1571
   ΤΟΠΟΣ ΓΕΝΝΗΣΗΣ      Βάιλ ντερ Σταντ, Βάδη, Γερμανία
   ΗΜΕΡΟΜΗΝΙΑ ΘΑΝΑΤΟΥ  15 Νοεμβρίου
   ΕΤΟΣ ΘΑΝΑΤΟΥ        1630
   ΤΟΠΟΣ ΘΑΝΑΤΟΥ       Ρέγκενσμπουργκ, Γερμανία

   Ανακτήθηκε από
   "http://el.wikipedia.org/wiki/%CE%93%CE%B9%CE%BF%CF%87%CE%AC%CE%BD%CE%B5%CF%82_%CE%9A%CE%AD%CF%80%CE%BB%CE%B5%CF%81"
   Κατηγορία: Γερμανοί αστρονόμοι

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Afrikaans
     • Alemannisch
     • Aragonés
     • العربية
     • مصرى
     • Asturianu
     • Azərbaycanca
     • Žemaitėška
     • Беларуская
     • Беларуская (тарашкевіца)
     • Български
     • বাংলা
     • Brezhoneg
     • Bosanski
     • Català
     • Soranî / کوردی
     • Česky
     • Cymraeg
     • Dansk
     • Deutsch
     • English
     • Esperanto
     • Español
     • Eesti
     • Euskara
     • فارسی
     • Suomi
     • Français
     • Furlan
     • Gaeilge
     • Galego
     • עברית
     • हिन्दी
     • Fiji Hindi
     • Hrvatski
     • Kreyòl ayisyen
     • Magyar
     • Bahasa Indonesia
     • Ido
     • Íslenska
     • Italiano
     • 日本語
     • Basa Jawa
     • ქართული
     • 한국어
     • Ripoarisch
     • Latina
     • Lëtzebuergesch
     • Líguru
     • Lumbaart
     • Lietuvių
     • Latviešu
     • Македонски
     • മലയാളം
     • Монгол
     • मराठी
     • Bahasa Melayu
     • မြန်မာဘာသာ
     • Nederlands
     • ‪Norsk (nynorsk)‬
     • ‪Norsk (bokmål)‬
     • Novial
     • Occitan
     • Polski
     • Piemontèis
     • پنجابی
     • Português
     • Runa Simi
     • Română
     • Русский
     • Sicilianu
     • Scots
     • Srpskohrvatski / Српскохрватски
     • Simple English
     • Slovenčina
     • Slovenščina
     • Shqip
     • Српски / Srpski
     • Svenska
     • Kiswahili
     • தமிழ்
     • తెలుగు
     • ไทย
     • Tagalog
     • Türkçe
     • Українська
     • اردو
     • Tiếng Việt
     • Volapük
     • Winaray
     • Yorùbá
     • 中文
     • Bân-lâm-gú

     • Τελευταία τροποποίηση 18:12, 15 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
