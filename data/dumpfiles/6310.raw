   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                   Gamemaster

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

   Gamemaster ή Game Master (συχνή συντομογραφία GM) είναι ένας παίκτης σε
   ένα παιχνίδι για πολλούς παίκτες ο οποίος δρα ως οργανωτής, διαιτητής και
   συντονιστής στις καταστάσεις των κανόνων. Στα Ελληνικά η λέξη Game Master
   μεταφράζεται ως ο Αφέντης (ή Κύριος) του Παιχνιδιού αλλά ο όρος δεν είναι
   δόκιμος. Στις μέρες μας, ο όρος gamemaster ταυτίζεται συνήθως με τα
   παιχνίδια ρόλων. Άλλωστε, ο όρος αυτός επινοήθηκε το 1975 από την εταιρεία
   παιχνιδιών Flying Buffalo και εφαρμόστηκε για πρώτη φορά στο δικό της
   παιχνίδι ρόλων φαντασίας, το Tunnels & Trolls.

   Σε ένα παιχνίδι ρόλων ο σκοπός του gamemaster είναι να συνθέσει τις
   ιστορίες, να ελέγξει τους χαρακτήρες του παιχνιδιού που δεν χειρίζονται οι
   παίκτες (οι non-player characters στα Αγγλικά) και να δημιουργήσει
   περιβάλλοντα στα οποία μπορούν να αλληλεπιδράσουν οι παίκτες. Ο όρος αυτός
   είναι γενικός και μπορεί να δηλώσει τον οργανωτή, διαιτητή και συντονιστή
   οποιουδήποτε παιχνιδιού ρόλων. Παιχνίδια ρόλων, παλιά ή καινούργια,
   δημοφιλή ή άσημα, στα οποία ο οργανωτής και συντονιστής του παιχνιδιού
   αναφέρεται ως gamemaster είναι, μεταξύ άλλων, (εντός παρενθέσεων η
   επωνυμία της εταιρείας που παράγει ή παρήγε το παιχνίδι ρόλων) το
   Alternity (TSR, Inc.), το Babylon 5 (Mongoose Publishing), το Burning
   Empires (Burning Wheel), το Earthdawn (FASA), το Etherscope (Goodman
   Games), το James Bond 007 (Victory Games Inc.), το Lone Wolf (Mongoose
   Publishing), τα Nightbane και Rifts (Palladium Books), τα Rolemaster και
   Space Master (Iron Crown Enterprises, I.C.E.), το Shadowrun (FASA,
   FanPro), το Starship Troopers (Mongoose Publishing), το Talislanta
   (Wizards of the Coast, Morrigan Press), το Warhammer Fantasy Roleplay
   (Games Workshop, Green Ronin Publishing), The Whispering Vault (Ronin
   Arts) και πολλά άλλα.

   Ωστόσο, σε πολλά παιχνίδια ρόλων χρησιμοποιείται κατά προτίμηση άλλη λέξη,
   συνήθως ειδοποιός, για να δηλωθεί ο οργανωτής και συντονιστής. Για
   παράδειγμα, στο Dungeons & Dragons χρησιμοποιείται η πολύ διαδεδομένη λέξη
   Dungeon Master (DM), ενώ στο Call of Cthulhu και στο Timemaster
   χρησιμοποιούνται τα Keeper και Continuum Master (CM) αντίστοιχα. Στο
   Deadlands της Pinnacle Entertainment Group ο όρος απαντά ως Marshal, ενώ
   στο σύστημα κανόνων της White Wolf, το World of Darkness, ο gamemaster
   αποκαλείται Storyteller (αφηγητής), όρος που θα μπορούσε να χρησιμοποιηθεί
   σε κάθε παιχνίδι ρόλων, ανεξαρτήτως του είδους στο οποίο ανήκουν.
   Ενδεικτικό παράδειγμα σκόπιμης χρήσης άλλου όρου είναι το Zombie Master
   (Αφέντης των Ζόμπι), το οποίο απαντά στο παιχνίδι ρόλων φρίκης και
   νεκροζώντανων All Flesh Must Be Eaten και πολύ συγκεκριμένα υποδηλώνει το
   ρόλο του gamemaster και το είδος αυτού του παιχνιδιού ρόλων. Αξίζει επίσης
   να σημειωθεί ότι στο Over the Edge της Atlas Games ασκείται κριτική στην
   χρήση του όρου Gamemaster, ο οποίος θεωρείται σεξιστικός και ιεραρχικός,
   και για το λόγο αυτό εφαρμόζεται ο όρος Game Moderator (συντονιστής του
   παιχνιδιού).

   Το να είναι κανείς GM απαιτεί περισσότερη αφοσίωση και ευθύνη απ’ό,τι όταν
   παίζει απλά το παιχνίδι. Παρόλο που ο βασικός ρόλος των Game Masters –
   επεξήγηση των κανόνων, συντονισμός και αφήγηση – είναι ο ίδιος σε σχεδόν
   όλα τα παιχνίδια ρόλων, διαφορετικά συστήματα κανόνων κάνουν τα καθήκοντα
   τους μοναδικά για το εκάστοτε σύστημα.

[Επεξεργασία] Καθήκοντα

   Ο gamemaster προετοιμάζει την περιπέτεια για τους παίχτες και τους
   χαρακτήρες που χειρίζονται (γνωστοί ως χαρακτήρες των παιχτών, player
   characters στα Αγγλικά). Ο GM περιγράφει τα γεγονότα και αποφασίζει για
   την έκβαση των αποφάσεων των παικτών. Ο gamemaster καταγράφει επίσης τους
   χαρακτήρες που δεν χειρίζονται οι παίκτες και τις τυχαίες συναντήσεις,
   καθώς και τη γενική κατάσταση του κόσμου του παιχνιδιού.

   Η συνάντηση των παικτών (ή η περιπέτεια) μπορεί να περιγραφεί μεταφορικά
   σαν ένα θεατρικό έργο, στο οποίο οι παίχτες είναι οι πρωταγωνιστές, και ο
   GM παρέχει τη σκηνή, το σκηνικό, τη βασική πλοκή στην οποία στηρίζεται το
   αυτοσχέδιο σενάριο, καθώς και τους κομπάρσους και τους δευτερεύοντες
   χαρακτήρες.

   Οι GameMasters μπορούν να επιλέξουν να διευθύνουν παιχνίδι που βασίζεται
   σε ένα δημοσιευμένο κόσμο παιχνιδιού με τους χάρτες και την ιστορία ήδη
   στην κατοχή τους. Τέτοιοι κόσμοι παιχνιδιών έχουν συχνά έτοιμες
   περιπέτειες. Οι GameMasters μπορούν εναλλακτικά να πλάσουν το δικό τους
   κόσμο και να συγγράψουν τις δικές τους περιπέτειες. Οι GameMasters μπορούν
   να διευθύνουν το παιχνίδι τους όσο συχνά ή όσο σπάνια θέλουν˙ ορισμένοι
   παίκτες συγκεντρώνονται μια φορά την εβδομάδα ή μια φορά το μήνα, άλλοι
   δυο ή τρεις φορές το χρόνο.

   Ένας καλός gamemaster βυθίζει τους παίκτες στην περιπέτεια, καθιστώντας
   την ευχάριστη για όλους. Οι καλοί gamemasters επιδεικνύουν ευστροφία,
   εξυπνάδα και πλούσια φαντασία.

   Ένας GM μπορεί άνετα να διευθύνει σύντομες, ασύνδετες περιπέτειες κάθε
   φορά που συγκεντρώνονται οι παίκτες. Στην περίπτωση αυτή, δεν υπάρχει
   αλληλένδετη πλοκή, και οι παίκτες έχουν τη δυνατότητα να επιλέξουν να
   παίξουν διαφορετικούς χαρακτήρες κάθε φορά που συναντιούνται. Ωστόσο, ένας
   αφοσιωμένος gamemaster μπορεί να μετατρέψει σύνολο πολλών τέτοιων
   περιπετειών σε campaign (εκστρατεία), στο οποίο οι ίδιοι ήρωες πολεμούν
   πολλά διαφορετικά τέρατα και αρκετούς επανεμφανιζόμενους κακούς,
   κερδίζοντας θησαυρούς, αναγνώριση και δύναμη καθώς εξελίσσονται.

[Επεξεργασία] Βιβλιογραφία

   Η παρακάτω βιβλιογραφία παρουσιάζει γενικά βιβλία για gamemasters, κυρίως
   βιβλία που απευθύνονται σε gamemasters οποιουδήποτε συστήματος κανόνων ή
   ενός συγκεκριμένου συστήματος κανόνων που εφαρμόζεται σε πολλά παιχνίδια
   ρόλων. Εάν κανείς επιθυμεί να λάβει περισσότερες πληροφορίες για τα
   καθήκοντα ενός gamemaster ενός συγκεκριμένου παιχνιδιού, τότε είναι
   προφανώς σοφότερο να συμβουλευτεί το βιβλίο κανόνων του παιχνιδιού.

   Alternity Gamemaster Guide (TSR, Inc.). Για λίγα χρόνια αποτέλεσε τον τόμο
   αναφοράς του gamemaster μέσα στο πλαίσιο των παιχνιδιών ρόλων
   επιστημονικής φαντασίας. Εμφανίστηκε το 1998 και ήταν ακόμη μια προσπάθεια
   της TSR, Inc. για να μεταφέρει την εμπειρία του role-playing στο διάστημα,
   στο μέλλον, σε κόσμους επιστημονικής φαντασίας. Το Alternity όμως έζησε
   μια σύντομη ζωή και εδώ και αρκετά χρόνια έχει μπει στο χρονοντούλαπο της
   role-playing ιστορίας.

   Dungeon Master for Dummies. Slavicsek, Bill και Baker Richard, USA: Wiley
   Publishing, 2006. Οδηγός για τους αρχάριους, το οποίο σε 386 σελίδες
   περιγράφει και αναλύει εκτενώς το ρόλο και τα καθήκοντα του Dungeon Master
   και μάλιστα παρέχει στον Dungeon Master πολλές συμβουλές και ιδέες για
   σχεδιασμό περιπετειών.

   Dungeon Master’s Guide (TSR, Inc., Wizards of the Coast). Το βιβλίο αυτό,
   αν και δεν φέρει τον τίτλο του gamemaster, αποτελεί εδώ και πολλά χρόνια
   τον κατ’εξοχήν τόμο αναφοράς του gamemaster μέσα στο πλαίσιο των
   παιχνιδιών ρόλων επικής φαντασίας. Πρόκειται για ένα από τα βασικά βιβλία
   του Dungeons & Dragons και εκδόθηκε για πρώτη φορά το 1979 από την TSR,
   Inc. Μέχρι σήμερα έχουν κυκλοφορήσει πολλές επανεκδόσεις του Dungeon
   Master’s Guide, εκ των οποίων η τελευταία (2000, 2004), δηλαδή η τρίτη
   έκδοση του, αποτελεί έναν από τους βασικούς τόμους όχι μόνο του Dungeons &
   Dragons αλλά και των υπόλοιπων παιχνιδιών ρόλων φαντασίας που
   χρησιμοποιούν το σύστημα κανόνων της Wizards of the Coast, το d20 system.

   Robin's Laws of Good Game Mastering. Laws D., Robin, USA: Steve Jackson
   Games Inc., 2002. Το εγχειρίδιο αυτό προσφέρει συμβουλές και προτείνει
   τεχνικές στους gamemasters για να εκτελέσουν το δύσκολο έργο τους πιο
   ευχάριστα και αποδοτικότερα.

   Role-Playing Mastery. Gygax, Gary, New York: Perigee Books, 1987. Ένα
   βιβλίο γραμμένο από έναν από τους δημιουργούς των παιχνιδιών ρόλων.

   Οδηγός του Dungeon Master (Εκδόσεις Κάισσα). Πρόκειται για την ελληνική
   έκδοση της τρίτης έκδοσης του Dungeon’s Master Guide. Κυκλοφόρησε το 2004
   από τις εκδόσεις Κάισσα.

   Ανακτήθηκε από "http://el.wikipedia.org/wiki/Gamemaster"
   Κατηγορία: Παιχνίδια ρόλων

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Чӑвашла
     • Deutsch
     • English
     • Esperanto
     • Español
     • Français
     • 日本語
     • Lietuvių
     • Bahasa Melayu
     • Nederlands
     • ‪Norsk (bokmål)‬
     • Polski
     • Português
     • Русский
     • Svenska
     • ไทย
     • 中文

     • Τελευταία τροποποίηση 20:16, 28 Αυγούστου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
