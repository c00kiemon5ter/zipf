   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                               Ευρώπη (δορυφόρος)

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

                                          Ευρώπη
             [IMG]
             [IMG]
             Φωτογραφία της Ευρώπης από το διαστημόπλοιο Galileo
                                        Ανακάλυψη
             Ανακαλύφθηκε από              Γαλιλαίος Γαλιλέι, Μάγερ Σίμων
             Ημερομηνία Ανακάλυψης         7 Ιανουαρίου 1610
                                  Χαρακτηριστικά τροχιάς
             Ημιάξονας τροχιάς             670.900 Km
             Εκκεντρότητα                  0,009
             Περίοδος περιφοράς            3,551181 ημέρες
             Κλίση                         0,47° (προς τον Ισημερινό του Δία)
             Είναι δορυφόρος του           Δία
                                  Φυσικά χαρακτηριστικά
             Μέση Ακτίνα                   1.569 Km
             Έκταση επιφάνειας             30.900.000 Km²
             Όγκος                         1,593 × 10^10 Km³
             Μάζα                          4,8 × 10^22 kg
             Μέση πυκνότητα                3,01 g/cm^3
             Ισημερινή βαρύτητα επιφάνειας 1,314 m/s²
             Ταχύτητα διαφυγής             2,025 km/s
             Περίοδος περιστροφής          Σύγχρονη
             Κλίση άξονα                   0,1°
             Λευκαύγεια                    0,67 ± 0,03
             Επιφανειακή θερμοκρασία       102 K
             Φαινόμενο μέγεθος             5,29

   Η Ευρώπη (Αγγλ. Europa) ή Δίας II είναι ο τέταρτος μεγαλύτερος φυσικός
   δορυφόρος του πλανήτη Δία. Η Ευρώπη, σχεδόν σφαιρικό σώμα, έχει διάμετρο
   3122 km, δηλαδή κατά 10% μικρότερη από τη διάμετρο της Σελήνης ή 4 φορές
   μικρότερη της γήινης. Ο όγκος όμως της Ευρώπης είναι μόλις το 1,5% του
   γήινου και η έκταση της επιφάνειας το 6% της γήινης. Η μέση απόστασή της
   από το κέντρο του Δία είναι 671.079 km. Ο δορυφόρος διαθέτει μια αραιότατη
   ατμόσφαιρα από οξυγόνο και μία από τις πλέον λείες επιφάνειες στο Ηλιακό
   Σύστημα.

   Η Ευρώπη ανακαλύφθηκε στις 7 Ιανουαρίου 1610 από τον Γαλιλαίο (και,
   ανεξάρτητα, από τον Σίμωνα Μάριο λίγο μετά) και είναι ο μικρότερος από
   τους 4 «δορυφόρους του Γαλιλαίου», που ανακαλύφθηκαν από αυτόν τον
   Ιανουάριο εκείνου του έτους. Από τη Γη παρατηρείται ως αστέρας με
   φαινόμενο μέγεθος 5,3

   Εξαιτίας της πιθανής υπάρξεως υπόγειου ωκεανού κάτω από την παγωμένη της
   επιφάνεια, η Ευρώπη αναφέρεται ως πιθανό λίκνο εξωγήινης ζωής. Υπάρχουν
   φιλόδοξα σχέδια για εξερευνητικές αποστολές που θα προσεδαφισθούν, ενώ
   μέχρι σήμερα μόνο από κοντινά περάσματα (flybys) διαστημοπλοίων υπάρχουν
   πληροφορίες.

   Πίνακας περιεχομένων

     • 1 Ετυμολογία
     • 2 Τροχιά
     • 3 Φυσικά χαρακτηριστικά

          • 3.1 Εσωτερική δομή
          • 3.2 Επιφανειακά χαρακτηριστικά

               • 3.2.1 Οι γραμμώσεις (lineae)
               • 3.2.2 Λοιπά χαρακτηριστικά

          • 3.3 Ο υπόγειος ωκεανός
          • 3.4 Τα ίχνη ατμόσφαιρας

     • 4 Εξερεύνηση

          • 4.1 Δυνατότητα για εξωγήινη ζωή

     • 5 Εξωτερικοί σύνδεσμοι

[Επεξεργασία] Ετυμολογία

   Ο δορυφόρος Ευρώπη πήρε το όνομά του, όπως και η ήπειρος Ευρώπη, από την
   κόρη του Αγήνορος, βασιλιά της Φοινίκης στην αρχαία ελληνική μυθολογία.

   Παρότι το όνομα αυτό προτάθηκε από τον Σίμωνα Μάριο το 1614, ξεχάσθηκε για
   αιώνες (όπως και των άλλων δορυφόρων του Γαλιλαίου) και ξανάρχισε να
   χρησιμοποιείται τον εικοστό αιώνα (βλ. Marazzini, C. (2005): The names of
   the satellites of Jupiter: from Galileo to Simon Marius, Lettere Italiana,
   τ. 57, No. 3, σσ. 391-407). Μέχρι τότε, απλώς αναφερόταν ως Jupiter II (=
   Δίας ΙΙ, ένα σύστημα ονοματοδοσίας για τους δορυφόρους που εισήγαγε ο
   ίδιος ο Γαλιλαίος) ή απλώς ως «ο δεύτερος δορυφόρος του Διός». Το αδύνατο
   σημείο είναι ότι η ονομασία αυτή, με βάση τη σειρά αποστάσεως από τον
   πλανήτη τους ανατρέπεται από την ανακάλυψη ακόμα πλησιέστερων δορυφόρων,
   όπως έγινε με την ανακάλυψη της Αμαλθείας το 1892, οπότε η Ευρώπη έγινε ο
   τρίτος από τον Δία. Τα διαστημόπλοια Voyager ανεκάλυψαν τρεις ακόμα
   πλησιέστερους στον Δία δορυφόρους του το 1979, κι έτσι η Ευρώπη είναι τώρα
   ο έκτος δορυφόρος.

[Επεξεργασία] Τροχιά

   Η Ευρώπη συμπληρώνει μία πλήρη περιφορά γύρω από τον Δία σε μόλις 3 γήινες
   ημέρες, 13 ώρες, 14 λεπτά και 36 δευτερόλεπτα, ακολουθώντας μία σχεδόν
   κυκλική τροχιά (εκκεντρότητα 0,009). Η απόσταση από τον Δία κυμαίνεται
   μεταξύ 664.300 και 677.900 km. Η μέση ταχύτητα της περιφοράς περί τον Δία
   είναι 13,74 χιλιόμετρα το δευτερόλεπτο. Η κλίση της τροχιάς ως προς την
   εκλειπτική είναι 1,78 μοίρα, ενώ η κλίση ως προς το ισημερινό επίπεδο του
   Δία είναι μόλις 28 λεπτά της μοίρας.

   Καθώς συμβαίνει με όλους τους δορυφόρους του Γαλιλαίου, αλλά και με τη
   Σελήνη της Γης, η Ευρώπη εμφανίζει το φαινόμενο της σύγχρονης περιστροφής,
   δηλαδή το ένα της ημισφαίριο «βλέπει» συνεχώς προς τον πλανήτη, ενώ το
   άλλο είναι στραμμένο μονίμως μακριά του. Αυτό οφείλεται στις παλιρροϊκές
   δυνάμεις που ασκεί ο πλανήτης στον δορυφόρο επί δισεκατομμύρια χρόνια. Οι
   ίδιες δυνάμεις τείνουν να καταστήσουν την τροχιά εντελώς κυκλική, αλλά η
   μικρή εκκεντρότητα διατηρείται από τις βαρυτικές παρέλξεις των άλλων
   μεγάλων δορυφόρων. Η Ευρώπη τείνει να αποκτήσει ένα ελαφρώς επίμηκες σχήμα
   προς τον Δία, επίσης εξαιτίας τηs παλιρροϊκής δυνάμεως του γιγάντιου
   πλανήτη. Επειδή η διεύθυνση που τείνει να επιμηκυνθεί κυμαίνεται ελαφρώς
   καθώς η τροχιά είναι ελλειπτική, ο φλοιός της Ευρώπης λυγίζει συνεχώς κατά
   λίγο διαφορετικές κατευθύνσεις σε κάθε περιφορά, κίνηση που εκλύει θερμική
   ενέργεια στο εσωτερικό του δορυφόρου (παλιρροϊκή θέρμανση), με αποτέλεσμα
   οι θερμοκρασίες να υψώνονται σε ευνοϊκά για τη ζωή επίπεδα σε αυτόν τον
   παγωμένο κόσμο μακριά από τον Ήλιο. Μόνο έτσι θα μπορούσε να υπάρξει ένας
   ωκεανός από νερό σε υγρή μορφή.

[Επεξεργασία] Φυσικά χαρακτηριστικά

   [IMG]
   [IMG]
   Το εσωτερικό της Ευρώπης

   Η μάζα της Ευρώπης είναι το 0,8% της μάζας της Γης, ενώ η μέση της
   πυκνότητα είναι 3,014 γραμμάρια ανά cm³. Από αυτά τα δεδομένα υπολογίζεται
   ότι η επιτάχυνση της βαρύτητας στην επιφάνεια της Ευρώπης είναι 1,314
   m/sec², δηλαδή η βαρύτητα εκεί είναι 7,46 φορές ασθενέστερη από τη γήινη,
   ενώ η μέση ταχύτητα διαφυγής υπολογίζεται σε 2025 m/sec (7290 χιλιόμετρα
   την ώρα).

  [Επεξεργασία] Εσωτερική δομή

   Η Ευρώπη, όπως και οι γεωειδείς πλανήτες, αποτελείται κυρίως από πυριτικά
   πετρώματα. Διαθέτει ένα εξωτερικό στρώμα νερού πάχους περίπου 100 km, του
   οποίου τουλάχιστον το εξωτερικό τμήμα έχει παγώσει. Μαγνητικά δεδομένα από
   την αποστολή Galileo, το πρώτο διαστημόπλοιο στην ιστορία που έγινε
   τεχνητός δορυφόρος του Δία (1995 ως 2003), αποδεικνύουν ότι η Ευρώπη
   παράγει επαγόμενο μαγνητικό πεδίο από την αλληλεπίδραση με το ισχυρό
   μαγνητικό πεδίο του Δία, γεγονός που με τη σειρά του υποδεικνύει την
   παρουσία ενός αγώγιμου στρώματος κάτω από την επιφάνεια. Το στρώμα αυτό
   είναι πιθανότατα ένας ωκεανός υγρού νερού με αρκετά άλατα διαλυμένα ώστε
   να καθίσταται αγώγιμος ηλεκτρικά. Η Ευρώπη πιθανώς να έχει στο κέντρο της
   και ένα μεταλλικό πυρήνα από σίδηρο (Kivelson, M.G. κ.ά.: Galileo
   Magnetometer Measurements: A Stronger Case for a Subsurface Ocean at
   Europa, περιοδικό Science, τ. 289, No. 5483, 25 Αυγούστου 2000 σσ.
   1340-1343).

  [Επεξεργασία] Επιφανειακά χαρακτηριστικά

   Η επιφάνεια της Ευρώπης είναι σχετικώς ομαλή: Λίγα υψώματα πάνω από 200
   μέτρα έχουν παρατηρηθεί, με μέγιστο ανάγλυφο στο 1 km ύψος. Πρόκειται για
   μία από τις πλέον λείες επιφάνειες στο Ηλιακό Σύστημα. Τα γραμμικά
   στοιχεία της επιφάνειας που διακρίνονται στις φωτογραφίες και η σχεδόν
   πλήρης απουσία κρατήρων υποδεικνύουν μια «νεαρή» επιφάνεια που ανανεώνεται
   συνεχώς. Οι εκτιμήσεις της ηλικίας της επιφάνειας ποικίλλουν από 20 ως 180
   εκατομμύρια γήινα χρόνια. Η λευκαύγεια (άλβεδο) της Ευρώπης ανέρχεται στο
   0,64 και είναι μία από τις υψηλότερες για δορυφόρο, πράγμα που οφείλεται
   στον (λευκό) πάγο.

    [Επεξεργασία] Οι γραμμώσεις (lineae)

   [IMG]
   [IMG]
   Φωτογραφία της Ευρώπης σε σχεδόν φυσικά χρώματα από το διαστημόπλοιο
   Galileo

   Το εντονότερο επιφανειακό χαρακτηριστικό της Ευρώπης είναι οι σκουρόχρωμες
   γραμμώσεις που διασταυρώνονται πάνω σε ολόκληρη την επιφάνειά της. Εξέτασή
   τους σε υψηλές μεγεθύνσεις δείχνει ότι πρόκειται για ρήγματα, καθώς τα
   χείλη του φλοιού στις δύο τους πλευρές έχουν κινηθεί το ένα ως προς το
   άλλο. Οι πιο πλατιές γραμμώσεις έχουν πλάτος περί τα 20 km με θολά
   εξωτερικά άκρα και κεντρική λωρίδα πιο ανοικτόχρωμου υλικού. Αυτές ίσως
   οφείλονται σε σειρές κρυοηφαιστειακών εκρήξεων ή γκέυζερ, καθώς θερμότερο
   υγρό υλικό από το εσωτερικό ξεπηδά στην παγωμένη επιφάνεια.

    [Επεξεργασία] Λοιπά χαρακτηριστικά

   Στην Ευρώπη παρατηρείται και ένας αριθμός από κυκλικά και ελλειπτικά
   μορφώματα που είναι γνωστά με τον λατινικό όρο lenticulae, («φακίδες»).
   Πολλά από αυτά είναι θολωτά υψώματα, άλλα (αντιθέτως) κοιλότητες, και
   κάποια είναι επίπεδες σκοτεινές κηλίδες. Μερικά εμφανίζουν τραχιά
   επιφάνεια με χαοτική δομή. Οι κορυφές των θόλων μοιάζουν με το παλαιότερο
   έδαφος των γύρω επίπεδων εκτάσεων, πράγμα που σημαίνει ότι οι θόλοι
   σχηματίσθηκαν όταν ο φλοιός ωθήθηκε εκ των κάτω από θερμότερο υλικό, όπως
   οι θάλαμοι μάγματος στον γήινο φλοιό. Οι επίπεδες σκοτεινές κηλίδες μάλλον
   δημιουργήθηκαν από λιωμένο πάγο που απελευθερώθηκε όταν έσπασε η
   επιφάνεια, ενώ οι τραχιές «φακίδες» με τη χαοτική δομή (περιοχές
   ονομαζόμενες "chaos", π.χ. το Conamara Chaos) φαίνεται ότι σχηματίσθηκαν
   από πολλά μικρά θραύσματα φλοιού ενσωματωμένα σε σκούρο υλικό με μικρά
   ανυψώματα, όπως τα παγόβουνα σε μια παγωμένη θάλασσα.

  [Επεξεργασία] Ο υπόγειος ωκεανός

   Πιστεύεται ότι κάτω από την επιφάνεια υπάρχει ένα στρώμα υγρού νερού που
   θερμαίνεται από την προαναφερθείσα παλιρροϊκή θέρμανση. Η μέση θερμοκρασία
   της επιφάνειας της Ευρώπης είναι 110 K ή -170 °C (ελάχιστη -223 °C, στους
   πόλους, και μέγιστη -148 °C, στον ισημερινό) και έτσι το επιφανειακό νερό
   είναι μονίμως παγωμένο. Οι πρώτες ενδείξεις ενός υπόγειου ωκεανού ήρθαν
   από θεωρητικές επεξεργασίες της παλιρροϊκής θέρμανσης. Οι επιστημονικές
   ομάδες οι αρμόδιες για τις εικόνες των διαστημοπλοίων Galileo και Voyager
   υπεστήριξαν μετά ότι τα γεωλογικά χαρακτηριστικά της Ευρώπης επίσης
   δικαιολογούν την ύπαρξη υπόγειου ωκεανού (Greenberg, R.: Europa: The Ocean
   Moon: Search for an Alien Biosphere, Springer Praxis Books, 2005). Το πιο
   καλό παράδειγμα είναι οι χαοτικές δομές, που πολλοί ερμηνεύουν ως
   αποτέλεσμα επανειλημμένων τήξεων και επαναστερεοποιήσεων. Αυτή η ερμηνεία
   ωστόσο είναι έντονα αμφιλεγόμενη. Οι περισσότεροι γεωλόγοι που έχουν
   μελετήσει τον δορυφόρο προτιμούν το λεγόμενο «μοντέλο παχέος πάγου», κατά
   το οποίο ο ωκεανός έχει σπανίως ή και ποτέ αλληλεπιδράσει με την
   επιφάνεια. Τα διαφορετικά πρότυπα δίνουν τιμές για το πάχος του εξωτερικού
   κελύφους πάγου μεταξύ 500 μέτρων και δεκάδων χιλιομέτρων (Billings, S.E.,
   Kattenhorn, S.A.: The great thickness debate: Ice shell thickness models
   for Europa and comparisons with estimates based on flexure at ridges.
   Περιοδικό Icarus, τ. 177, σσ. 397-412, έτος 2005).

   Το κυριότερο στοιχείο που συνηγορεί για το «μοντέλο παχέος πάγου» είναι οι
   μεγαλύτεροι κρατήρες, που περιβάλλονται από ομόκεντρους δακτυλίους και
   φαίνονται να είναι γεμάτοι με σχετικώς επίπεδο και πρόσφατο πάγο. Από αυτό
   το γεγονός και από υπολογισμούς της παραγόμενης θερμότητας από τις
   παλιρροϊκές δυνάμεις, εκτιμάται ότι το πάχος του εξωτερικού κελύφους πάγου
   είναι περί τα 10 ως 30 χιλιόμετρα, που όμως περιλαμβάνουν ένα «μαλακό»
   στρώμα «θερμού πάγου». Τότε, ο υγρός ωκεανός από κάτω θα μπορούσε να έχει
   βάθος έως και 100 χιλιόμετρα.

   Το λεγόμενο «μοντέλο του λεπτού πάγου» συνάγεται από τον σχηματισμό
   μίνι-οροσειρών και κάμψεων του κελύφους του πάγου. Σύμφωνα με αυτό, το
   στερεό κέλυφος θα μπορούσε να έχει πάχος μόλις 200 μέτρα και το υγρό
   εσωτερικό της Ευρώπης ξεχύνεται συχνά στην επιφάνεια μέσα από ανοικτές
   ρωγμές.

   Παραπέρα ισχυρή ένδειξη για την ύπαρξη του ωκεανού είναι όπως
   προαναφέρθηκε το μαγνητικό πεδίο του δορυφόρου, που αλληλεπιδρά με εκείνο
   του Δία. Ο ωκεανός θα πρέπει να έχει αρκετά άλατα ώστε να είναι αγώγιμος,
   και πράγματι φασματοσκοπικές παρατηρήσεις δείχνουν ότι τα σκούρα κόκκινα
   γραμμικά χαρακτηριστικά στην επιφάνεια μπορεί να είναι πλούσια σε άλατα
   όπως το θειικό μαγνήσιο, που απέθεσε το νερό που ξεχύθηκε στην επιφάνεια.

  [Επεξεργασία] Τα ίχνη ατμόσφαιρας

   Το 1994, παρατηρήσεις με τον φασματογράφο του Διαστημικού Τηλεσκοπίου
   Χαμπλ απεκάλυψαν ότι η Ευρώπη φέρει μια εξαιρετικά αραιή ατμόσφαιρα: Η
   ατμοσφαιρική πίεση στην επιφάνεια είναι μόλις 1 μικροπασκάλ. Το κυριότερο
   αέριό της είναι το μοριακό οξυγόνο (Hall, D.T. κ.ά.: Detection of an
   oxygen atmosphere on Jupiter's moon Europa, περιοδικό Nature, τ. 373, 23
   Φεβρουαρίου 1995, σσ. 677-679). Αντίθετα με το οξυγόνο στη γήινη
   ατμόσφαιρα, αυτό της Ευρώπης δεν έχει βιολογική προέλευση. Μάλλον προήλθε
   από φορτισμένα σωματίδια (ιόντα και ηλεκτρόνια) που βομβαρδίζουν την
   επιφάνεια του δορυφόρου και διασπούν τα μόρια του νερού σε OH (υδροξύλιο)
   και H (ατομικό υδρογόνο). Χημικές αντιδράσεις οδηγούν τελικά σε κάποιο
   συνδυασμό μοριακού οξυγόνου, μοριακού υδρογόνου, υπεροξειδίου του
   υδρογόνου και νερού. Αυτή η διαδικασία ονομάζεται ραδιόλυση. Το μοριακό
   οξυγόνο επικρατεί στην ατμόσφαιρα επειδή έχει μεγάλο χρόνο ζωής εκεί:
   ερχόμενο σε επαφή με την παγωμένη επιφάνεια, ένα μόριο οξυγόνου δεν
   «κολλά» σε αυτή, όπως συμβαίνει με τα μόρια του νερού ή του υπεροξειδίου
   του υδρογόνου, αλλά αναπηδά. Εδώ θα πρέπει να αναφερθεί ότι η υποτυπώδης
   αυτή ατμόσφαιρα είναι τόσο αραιή, ώστε τα μόριά της δεν συγκρούονται τόσο
   συχνά μεταξύ τους, όσο με την επιφάνεια του δορυφόρου. Εκτελούν στην
   πραγματικότητα βαλλιστικές τροχιές και πέφτουν στην επιφάνεια υπό την
   επίδραση της βαρύτητας. Το μοριακό υδρογόνο επίσης αναπηδά, αλλά είναι
   τόσο ελαφρό, ώστε διαφεύγει εύκολα στο διάστημα υπερνικώντας τη μικρή
   βαρύτητα της Ευρώπης.

   Παρατηρήσεις της επιφάνειας αποκαλύπτουν ότι ένα ποσοστό του παραγόμενου
   μοριακού οξυγόνου παραμένει στην επιφάνεια. Καθώς ο υπόγειος ωκεανός
   μπορεί να έρχεται σε επαφή με την επιφάνεια, αυτό το οξυγόνο ίσως
   διαλύεται στον ωκεανό, όπου θα μπορούσε να βοηθήσει σε βιολογικές
   διαδικασίες.

[Επεξεργασία] Εξερεύνηση

   Οι περισσότερες από τις γνώσεις μας για την Ευρώπη προέρχονται από τα
   κοντινά περάσματα (flybys) τριών μη επανδρωμένων διαστημοπλοίων: των δύο
   Voyager και του Galileo. Διάφορες προτάσεις έχουν γίνει για μελλοντικές
   αποστολές. Οποιαδήποτε αποστολή στην Ευρώπη θα πρέπει να προστατεύεται
   κατάλληλα έναντι των υψηλών επιπέδων ακτινοβολίας της μαγνητόσφαιρας του
   Δία. Στόχοι των αποστολών θα είναι η μελέτη της χημικής συστάσεως και η
   αναζήτηση εξωγήινης ζωής στον υπόγειο ωκεανό της.

  [Επεξεργασία] Δυνατότητα για εξωγήινη ζωή

   Το περιβάλλον μέσα σε ένα υπόγειο ωκεανό θα είναι ίσως παρόμοιο με εκείνο
   κοντά σε υδροθερμικούς πόρους στα βάθη των γήινων ωκεανών, ή με αυτό στη
   λίμνη Βοστόκ της Ανταρκτικής με τα εξωτικά μικρόβια. Η ζωή επομένως σε ένα
   τέτοιο περιβάλλον θα μπορούσε να είναι παρόμοια με τη ζωή των υδρόβιων
   μικροβίων στη Γη.

   Ο καθηγητής Robert Pappalardo του Πανεπιστημίου του Κολοράντο είπε:
   «Ξοδέψαμε αρκετό χρόνο και προσπάθεια προσπαθώντας να καταλάβουμε αν ο
   Άρης είχε κάποτε ένα κατοικήσιμο περιβάλλον. Η Ευρώπη, ίσως, έχει σήμερα
   ένα κατοικήσιμο περιβάλλον. Χρειάζεται να το επιβεβαιώσουμε αυτό, αλλά η
   Ευρώπη έχει όλα τα συστατικά για τη ζωή, και όχι πριν από 4 δισεκατ.
   χρόνια, αλλά σήμερα». Ωστόσο, πρόσφατες περικοπές στους προϋπολογισμούς
   έχουν συντελέσει στο να απορριφθούν σχέδια για αποστολές ειδικά στην
   Ευρώπη.

[Επεξεργασία] Εξωτερικοί σύνδεσμοι

     • «Ευρώπη, μία συνεχιζόμενη ιστορία ανακαλύψεων» - NASA/JPL
     • «Προφίλ» της Ευρώπης - NASA
     • Τα ημερολόγια του Δία
     • Βρίσκονται οι κοντινότεροι ζωντανοί γείτονές μας σε φεγγάρι του Δία;

                      Στο άρθρο αυτό έχει ενσωματωθεί κείμενο από το άρθρο
   Wikipedia-logo.png Europa (moon) της Αγγλόγλωσσης Βικιπαίδειας, η οποία
                      διανέμεται υπό την GNU FDL και την CC-BY-SA 3.0.
                      (ιστορικό/συντάκτες).

   π • σ • ε
                                 Δορυφόροι Δία
   Εσωτερικοί          Μήτις · Αδράστεια · Αμάλθεια · Θήβη
   Δορυφόροι Γαλιλαίου Ιώ · Ευρώπη · Γανυμήδης · Καλλιστώ
                       Θεμιστώ
   Ομάδα Ιμαλίας       Λήδα · Ιμαλία · Λυσιθέα · Ελάρα · S/2000 J 11
                       Καρπώ · S/2003 J 12
                       Ανάγκη · Πραξιδίκη · Αρπαλύκη · Ιοκάστη · Ευάνθη ·
   Ομάδα Ανάγκης       Θυώνη · Ευπορία · S/2003 J 3 · S/2003 J 18 ·
                       Θελξινόη · Ελίκη · Ορθωσία · S/2003 J 16 · Ερμίππη ·
                       Μνήμη · S/2003 J 15
                       Έρση · S/2003 J 10 · Πασιθέα · Χαλδήνη · Αρχή ·
   Ομάδα Κάρμης        Ισονόη · Ερινόμη · Καλή · Αίτνη · Ταϋγέτη · S/2003 J
                       9 · Κάρμη · S/2003 J 5 · S/2003 J 19 · Καλύκη ·
                       Ευκελάδη · Καλλιχόρη
                       Ευρυδόμη · S/2003 J 23 · Ηγεμόνη · Πασιφάη · Σπονδή ·
   Ομάδα Πασιφάης      Κυλλήνη · Μεγακλείτη · S/2003 J 4 · Καλλιρρόη ·
                       Σινώπη · Αυτονόη · Αοιδή · Κόρη
                       S/2003 J 2

   Ανακτήθηκε από
   "http://el.wikipedia.org/wiki/%CE%95%CF%85%CF%81%CF%8E%CF%80%CE%B7_(%CE%B4%CE%BF%CF%81%CF%85%CF%86%CF%8C%CF%81%CE%BF%CF%82)"
   Κατηγορία: Φυσικοί δορυφόροι Δία

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Alemannisch
     • العربية
     • مصرى
     • Asturianu
     • Беларуская
     • Български
     • Brezhoneg
     • Bosanski
     • Català
     • Corsu
     • Česky
     • Dansk
     • Deutsch
     • English
     • Esperanto
     • Español
     • Eesti
     • Euskara
     • فارسی
     • Suomi
     • Français
     • Arpetan
     • Gaeilge
     • Galego
     • עברית
     • Hrvatski
     • Magyar
     • Հայերեն
     • Bahasa Indonesia
     • Ido
     • Italiano
     • 日本語
     • 한국어
     • Latina
     • Lëtzebuergesch
     • Lietuvių
     • Latviešu
     • മലയാളം
     • मराठी
     • Plattdüütsch
     • Nederlands
     • ‪Norsk (nynorsk)‬
     • ‪Norsk (bokmål)‬
     • Occitan
     • Polski
     • Português
     • Română
     • Русский
     • Sicilianu
     • Srpskohrvatski / Српскохрватски
     • සිංහල
     • Simple English
     • Slovenčina
     • Slovenščina
     • Српски / Srpski
     • Svenska
     • Ślůnski
     • Тоҷикӣ
     • ไทย
     • Türkçe
     • Татарча/Tatarça
     • Українська
     • Tiếng Việt
     • 中文
     • 文言

     • Τελευταία τροποποίηση 23:27, 11 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
