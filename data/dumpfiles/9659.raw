   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                                 Νέα Δημοκρατία

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση

                        Νέα Δημοκρατία
   Neadimokratialogo.svg
              Ηγέτης             Αντώνης Σαμαράς
             Ιδρύθηκε            4 Οκτωβρίου 1974
             Αρχηγείο            Ρηγίλλης 18,
                                 106 74 Αθήνα
                                 Κεντρώα ιδεολογία
             Ιδεολογία           Χριστιανική δημοκρατία
                                 Συντηρητισμός
                                 Φιλελεύθερος συντηρητισμός
           πολιτική θέση         Κεντροδεξιά
        Διεθνής προσχώρηση       Κεντρώα Δημοκρατική Διεθνής
                                 Διεθνής Ένωση Δημοκρατικών
       Ευρωπαϊκή προσχώρηση      Ευρωπαϊκό Λαϊκό Κόμμα
   Ομάδα Ευρωπαϊκού Κοινοβουλίου Ευρωπαϊκό Λαϊκό Κόμμα
            Κοινοβούλιο          [USEMAP]
       Ευρωπαϊκό Κοινοβούλιο     [USEMAP]
                          Ιστοσελίδα
   www.nd.gr
   Πολιτικό σύστημα της Ελλάδας
   Πολιτικά κόμματα
   Εκλογές


   Η Νέα Δημοκρατία είναι φιλελεύθερο πολιτικό κόμμα, ένα από τα δύο κυρίαρχα
   κόμματα στο πολιτικό σκηνικό της Ελλάδας μετά την μεταπολίτευση. Ιδρύθηκε
   στις 4 Οκτωβρίου 1974 από τον Κωνσταντίνο Καραμανλή, ενώ πρόεδρος του
   κόμματος είναι ο Αντώνιος Σαμαράς. Η Νέα Δημοκρατία υπηρέτησε ως Κυβέρνηση
   της Ελλάδας από το 2004, αλλά μετά την ήττα της στις βουλευτικές εκλογές
   του 2009 κατέχει τη θέση της αξιωματικής αντιπολίτευσης στη Βουλή των
   Ελλήνων όπου εκπροσωπείται από 91 βουλευτές. Η Νέα Δημοκρατία είναι μέλος
   του Ευρωπαϊκού Λαϊκού Κόμματος και εκπροσωπείται με 8 βουλευτές στο
   Ευρωπαϊκό Κοινοβούλιο.

   Πίνακας περιεχομένων

     • 1 Ιστορία

          • 1.1 Πρώτη περίοδος διακυβέρνησης
          • 1.2 Δεύτερη περίοδος διακυβέρνησης
          • 1.3 Περίοδος 1981-1989 ως Αξιωματική Αντιπολίτευση
          • 1.4 Περίοδος 1989-1993 ως Κυβέρνηση
          • 1.5 Περίοδος 1993-2004 ως Αξιωματική Αντιπολίτευση
          • 1.6 Περίοδος 2004-2009: Κυβερνήσεις Κώστα Καραμανλή

     • 2 Εσωκομματικές εκλογές για την ανάδειξη ηγεσίας
     • 3 Νεολαία του κόμματος
     • 4 Φοιτητική παράταξη
     • 5 Θέση στο Ευρωπαϊκό Κοινοβούλιο
     • 6 Αποτελέσματα εκλογών
     • 7 Βιβλιογραφία
     • 8 Παραπομπές
     • 9 Εξωτερικοί σύνδεσμοι

[Επεξεργασία] Ιστορία

   Στις 4 Οκτωβρίου του 1974, ο Κωνσταντίνος Καραμανλής ίδρυσε τη Νέα
   Δημοκρατία, στην ιδρυτική διακήρυξη της οποίας αναφέρονταν μεταξύ άλλων:

   "Η Νέα Δημοκρατία είναι η πολιτική παράταξη που ταυτίζει το έθνος με το
   λαό, την πατρίδα με τους ανθρώπους της, την πολιτεία με τους πολίτες της,
   την εθνική ανεξαρτησία με τη λαϊκή κυριαρχία, την πρόοδο με το κοινό
   αγαθό, την πολιτική ελευθερία με την έννομη τάξη και την κοινωνική
   δικαιοσύνη."

  [Επεξεργασία] Πρώτη περίοδος διακυβέρνησης

   Στις βουλευτικές εκλογές του 1974, τις πρώτες μετά την πτώση της Χούντας
   των Συνταγματαρχών, η Νέα Δημοκρατία με πρόεδρο τον ιδρυτή της, κέρδισε
   την απόλυτη πλειοψηφία των ψήφων λαμβάνοντας ποσοστό 54,37%, το υψηλότερο
   που έχει καταγραφεί σε βουλευτικές εκλογές, και εξασφάλισε 220 έδρες στην
   Βουλή. Ο πρωταρχικός στόχος της Νέας Δημοκρατίας ως Κυβέρνηση, ήταν η
   ένταξη της Ελλάδας στην τότε ΕΟΚ, προκάτοχο της Ευρωπαϊκής Ένωσης, με
   σκοπό την επιτάχυνση της οικονομικής και κοινωνικής ανάπτυξης της χώρας,
   καθώς και την ενίσχυση της ασφάλειάς της από εξωτερικούς κινδύνους, ενώ
   προτεραιότητα αποτέλεσε και η συμμετοχή της χώρας σε υπερεθνικούς
   οργανισμούς. Επίσης, τον Δεκέμβριο του 1974, η Κυβέρνηση έλυσε οριστικά το
   πολιτειακό ζήτημα της χώρας, διεξάγοντας δημοψήφισμα με το οποίο
   καταργήθηκε η Βασιλεία και εγκαθιδρύθηκε η Αβασίλευτη Δημοκρατία.

   Το 1977, η Νέα Δημοκρατία προχωρεί στην εσωτερική της οργάνωση, με
   κορυφαία διαδικασία το Προσυνέδριο της Χαλκιδικής τον Απρίλιο του έτους
   αυτού, όπου συζητήθηκαν προτάσεις για το καταστατικό και τους κανονισμούς
   λειτουργίας των κομματικών οργανώσεών της. Ο Κωνσταντίνος Καραμανλής
   τόνισε:

   "Τα κόμματα για να εκπληρώσουν την αποστολή τους πρέπει: Πρώτον, να έχουν
   σαφή ιδεολογία και σταθερό προσανατολισμό. Δεύτερον, να κατέχονται από
   υψηλό αίσθημα ευθύνης. Τρίτον, να είναι δημοκρατικά οργανωμένα."

  [Επεξεργασία] Δεύτερη περίοδος διακυβέρνησης

   Στις βουλευτικές εκλογές του 1977, που διεξήχθησαν στις 20 Νοεμβρίου 1977,
   η Νέα Δημοκρατία κέρδισε ξανά εύκολα, με ποσοστό 41,84% και 172 έδρες στο
   Κοινοβούλιο, σχηματίζοντας την δεύτερη Κυβέρνηση Κωνσταντίνου Καραμανλή.

   Τον Απρίλιο του 1979, συγκλήθηκε το Α' Συνέδριο του κόμματος στην
   Χαλκιδική, όπου εκκρίθηκαν ομόφωνα οι ιδεολογικές αρχές της Νέας
   Δημοκρατίας τις οποίες είχε εισηγηθεί ο Κωνσταντίνος Καραμανλής. Σύμφωνα
   με αυτές, η ιδεολογία του κόμματος, γνωστή ως ριζοσπαστικός
   φιλελευθερισμός, αναγνωρίζει την ελευθερία της αγοράς με τη ρυθμιστική
   παρέμβαση του κράτους για χάρη της κοινωνικής δικαιοσύνης. Επίσης
   εγκρίθηκε το καταστατικό και οι κανονισμοί λειτουργίας των κομματικών
   οργανώσεων. Αυτό ήταν το πρώτο συνέδριο ελληνικού κόμματος, του οποίου οι
   σύνεδροι ήταν αιρετοί από τα μέλη.

   Τον Μάιο του ίδιου έτους, ο μεγάλος στόχος της Κυβέρνησης έγινε
   πραγματικότητα. Τότε έγινε δεκτή η ένταξη της Ελλάδας στην ΕΟΚ χάρη στις
   προσπάθειες του προέδρου της Νέας Δημοκρατίας, μια εξέλιξη-σταθμός στην
   νεότερη ιστορία της χώρας. Η συνθήκη ένταξης υπογράφηκε στο Ζάππειο από
   τον Πρωθυπουργό Κωνσταντίνο Καραμανλή και από τον Υπουργό Εξωτερικών
   Γεώργιο Ράλλη, παρουσία όλων των Ευρωπαίων ηγετών, ενώ χαρακτηριστική ήταν
   η απουσία της Αξιωματικής Αντιπολίτευσης, δηλαδή του ΠΑΣΟΚ και του αρχηγού
   του, Ανδρέα Παπανδρέου.

   Τον Μάιο του 1980, ο Κωνσταντίνος Καραμανλής, εκλέγεται Πρόεδρος της
   Δημοκρατίας, ενώ πρόεδρος του κόμματος εκλέγεται ο Γεώργιος Ράλλης, ο
   οποίος αναλαμβάνει και χρέη Πρωθυπουργού. Τον Ιούνιο του 1981, συγκαλείται
   έκτακτο συνέδριο της Νέας Δημοκρατίας ενόψει των επερχόμενων βουλευτικών
   εκλογών.

  [Επεξεργασία] Περίοδος 1981-1989 ως Αξιωματική Αντιπολίτευση

   Στις βουλευτικές εκλογές του 1981, που διεξήχθησαν στις 18 Οκτωβρίου, η
   Νέα Δημοκρατία ηττάται για πρώτη φορά, συγκεντρώνοντας το χαμηλότερο
   ποσοστό της ιστορίας της (35,86%) και καταλαμβάνοντας 115 έδρες στην
   Βουλή, αναδεικνυόμενη έτσι σε Αξιωματική Αντιπολίτευση. Την ίδια μέρα
   διεξήχθησαν και οι ευρωεκλογές του 1981, όπου και εκεί η Νέα Δημοκρατία
   ηττήθηκε λαμβάνοντας ποσοστό 31,34%, κερδίζοντας 8 από τις 24 έδρες της
   Ελλάδας στο Ευρωπαϊκό Κοινοβούλιο. Μετά από αυτό το εκλογικό αποτέλεσμα,
   τον Δεκέμβριο, ο Γεώργιος Ράλλης θέτει θέμα εμπιστοσύνης προς το πρόσωπό
   του στην κοινοβουλευτική ομάδα του κόμματος και καταψηφίζεται. Νέος
   πρόεδρος αναλαμβάνει ο Ευάγγελος Αβέρωφ.

   Στις ευρωεκλογές του 1984, στις 17 Ιουνίου, η Νέα Δημοκρατία ηττάται,
   αυξάνοντας όμως το ποσοστό της σε 38,05% και παίρνοντας 9 από τις 24
   ελληνικές έδρες στο Ευρωκοινοβούλιο. Παρόλα αυτά, τον Αύγουστο του ίδιου
   έτους, ο Ευάγγελος Αβέρωφ με επιστολή του προς την κοινοβουλευτική ομάδα,
   παραιτείται από πρόεδρος του κόμματος και την 1η Σεπτεμβρίου, εκλέγεται
   στο αξίωμα αυτό ο Κωνσταντίνος Μητσοτάκης.

   Στις 2 Ιουνίου 1985, στις βουλευτικές εκλογές, η Νέα Δημοκρατία ανεβάζει
   το ποσοστό της στο 40,85%, ηττάται όμως ξανά και παίρνει 126 έδρες,
   παραμένοντας στην θέση της Αξιωματικής Αντιπολίτευσης. Τον Σεπτέμβριο του
   ίδιου χρόνου, ο Κωνσταντίνος Στεφανόπουλος μαζί με εννέα ακόμα βουλευτές
   αποχωρούν για να ιδρύσουν δικό τους κόμμα. Τον Φεβρουάριο του 1986,
   συγκαλείται στη Θεσσαλονίκη το Β' Συνέδριο της Νέας Δημοκρατίας, όπου
   αποφασίζεται να δοθεί μεγαλύτερη έμφαση στις φιλελεύθερες ιδέες,
   εμπλουτίζοντας τις ιδεολογικές αρχές του κόμματος, ενώ κρίνεται απαραίτητο
   να πραγματοποιηθούν καταστατικές αλλαγές καθώς και αλλαγές των κανονισμών
   λειτουργίας των κομματικών οργανώσεων.

   Μέσα σε αυτή τη δύσκολη περίοδο για το κόμμα, τα στελέχη της Νέας
   Δημοκρατίας αποφασίζουν να πολιτικοποιήσουν έντονα τις δημοτικές και
   νομαρχιακές εκλογές του 1986, κερδίζοντας τους τρεις μεγαλύτερους δήμους
   της χώρας, τους δήμους Αθηναίων, Πειραιώς και Θεσσαλονίκης. Επίσης τρία
   χρόνια αργότερα, στις 15 Ιουνίου 1989, κερδίζουν και τις ευρωεκλογές του
   1989, με ποσοστό 40,45% και 10 από τις 24 έδρες.

  [Επεξεργασία] Περίοδος 1989-1993 ως Κυβέρνηση

   Στις βουλευτικές εκλογές του Ιουνίου και του Νοεμβρίου του 1989, η Νέα
   Δημοκρατία, με πρόεδρο τον Κωνσταντίνο Μητσοτάκη, παρά το γεγονός ότι
   συγκεντρώνει μεγάλα ποσοστά, της τάξεως του 44,3% και 46,2% αντίστοιχα,
   λόγω του εκλογικού νόμου δεν καταφέρνει να σχηματίσει αυτοδύναμη
   Κυβέρνηση, με αποτέλεσμα της Κυβέρνηση Συνεργασίας με τον Συνασπισμό στην
   πρώτη περίπτωση, και την Οικουμενική Κυβέρνηση στην δεύτερη.

   Παρόλα αυτά, στις βουλευτικές εκλογές του 1990, επιτυγχάνοντας το δεύτερο
   μεγαλύτερο ποσοστό της ιστορίας (46,9%), το κόμμα λόγω της ιδιομορφίας του
   εκλογικού νόμου, λαμβάνει μόλις 150 έδρες στην Βουλή, σχηματίζοντας μια
   αυτοδύναμη αλλά ασταθή Κυβέρνηση.

  [Επεξεργασία] Περίοδος 1993-2004 ως Αξιωματική Αντιπολίτευση

   Τον Ιούνιο του 1993, ο Αντώνης Σαμαράς αποχωρεί από τη Νέα Δημοκρατία
   παίρνοντας μαζί του και κάποιους βουλευτές, με αποτέλεσμα να "πέσει" η
   Κυβέρνηση του Κωνσταντίνου Μητσοτάκη. Έτσι προκηρύσσονται πρόωρες εκλογές
   για τις 10 Οκτωβρίου, όπου η φιλελεύθερη παράταξη ηττήθηκε με ποσοστό
   39,3% και επανέρχεται στη θέση της Αξιωματικής Αντιπολίτευσης. Αμέσως μετά
   ο Μητσοτάκης παραιτείται από πρόεδρος του κόμματος και στην θέση του
   εκλέγεται ο Μιλτιάδης Έβερτ.

   Από 22 - 24 Απριλίου 1994, συνέρχεται το Γ' Συνέδριο της Νέας Δημοκρατίας
   στην Χαλκιδική με συμμετοχή 1.300 συνέδρων, όπου εγκρίνεται το νέο
   καταστατικό του κόμματος, το νέο πλαίσιο του κυβερνητικού προγράμματος και
   επιβεβαιώνονται οι ιδεολογικές αρχές του κόμματος.

   Στις ευρωεκλογές του 1994, που διεξήχθησαν στις 12 Ιουνίου, το κόμμα
   βγαίνει δεύτερο με ποσοστό 32,63% και 9 από τις 25 έδρες, ενώ στις
   δημοτικές και νομαρχιακές του ίδιου έτους κερδίζει τους δύο από τους τρεις
   μεγάλους δήμους, την Αθήνα και την Θεσσαλονίκη, εκλέγοντας ταυτόχρονα και
   δώδεκα νομάρχες.

   Το 1996, προκηρύσσονται πρόωρες εκλογές για τις 22 Σεπτεμβρίου 1996, όπου
   η Νέα Δημοκρατία αναδεικνύεται δεύτερη, συγκεντρώνοντας 38,12% και 108
   έδρες. Αυτό οδηγεί τον πρόεδρο Μιλτιάδη Έβερτ σε παραίτηση και την κίνηση
   διαδικασίας για εκλογή νέου προέδρου, όπου ο Έβερτ υπερισχύει του Γιώργου
   Σουφλιά.

   Την 1η και 2α Μαρτίου του 1997, διεξάγεται το Δ' Συνέδριο του κόμματος
   στην Αθήνα, με θέμα την ψήφιση νέου καταστατικού και προγράμματος, καθώς
   και την εκλογή προέδρου από διευρυμένο εκλεκτορικό σώμα. Στις 21 Μαρτίου,
   γίνεται η πρώτη ψηφοφορία, όπου ο Κώστας Καραμανλής συγκεντρώνει ποσοστό
   40,73%, ο Γιώργος Σουφλιάς 30,52%, ο Μιλτιάδης Έβερτ 25,34% και ο Βύρων
   Πολύδωρας 3,4%. Στην δεύτερη ψηφοφορία ο Καραμανλής εκλέγεται πρόεδρος με
   69,16%, έναντι 30,84% του Σουφλιά.

   Τον Οκτώβριο του 1998 στις εκλογές της Τοπικής Αυτοδιοίκησης, υποψήφιοι
   υποστηριζόμενοι από τη Νέα Δημοκρατία κερδίζουν τους τρεις μεγάλους δήμους
   ενώ εκλέγει 27 νομάρχες, ενώ στις 9 Απριλίου 2000, στις βουλευτικές
   εκλογές, έρχεται δεύτερη με ποσοστό 42,74% και 125 έδρες.

   Το Ε' Συνέδριο συνέρχεται τον Μάρτιο του 2001 όπου συζητούνται θέματα
   αρχών και θέσεων και αποφασίζονται οργανωτικές αλλαγές. Στις δημοτικές και
   νομαρχιακές εκλογές του 2002, η Νέα Δημοκρατία κερδίζει ξανά τους τρεις
   μεγαλύτερους δήμους καθώς και 30 νομαρχίες.

  [Επεξεργασία] Περίοδος 2004-2009: Κυβερνήσεις Κώστα Καραμανλή

   Στις βουλευτικές εκλογές της 7ης Μαρτίου του 2004, το κόμμα έλαβε το
   45,36% των ψήφων, κατέλαβε την πλειοψηφία στη Βουλή με 165 έδρες και
   ανέδειξε Κυβέρνηση. Στις 13 Ιουνίου του ίδιου έτους, διεξάγονται οι
   ευρωεκλογές, όπου η Νέα Δημοκρατία κερδίζει με μεγάλη διαφορά,
   συγκεντρώνοντας 43,01% και 11 από τις 25 έδρες, ενώ τον επόμενο μήνα
   διεξάγεται το ΣΤ' Συνέδριο του κόμματος με την συμμετοχή 4.500 συνέδρων.

   Στις επόμενες βουλευτικές εκλογές, στις 16 Σεπτεμβρίου του 2007, η Νέα
   Δημοκρατία παραμένει Κυβέρνηση, κερδίζοντας με 41,84% και 152 έδρες. Στις
   Ευρωεκλογές 2009 έλαβε ποσοστό 32,29% και 8 έδρες στο Ευρωκοινοβούλιο.
   Στις βουλευτικές εκλογές του 2009 χάνει την εξουσία από το ΠΑΣΟΚ,
   καταλαμβάνοντας τη δεύτερη θέση με ποσοστό 33,48% και 91 έδρες.^[1] Το
   ποσοστό αυτό αποτέλεσε ιστορικό χαμηλό για τη Νέα Δημοκρατία, γεγονός που
   οδήγησε σε παραίτηση τον πρόεδρο του κόμματος, με παράλληλη προκήρυξη
   έκτακτου συνεδρίου για την εκλογή νέου αρχηγού.^[2]^[3]

[Επεξεργασία] Εσωκομματικές εκλογές για την ανάδειξη ηγεσίας

   Αρχείο:ND Leaders.jpg
   Ο Αντώνης Σαμαράς με τον Κώστα Καραμανλή το 2010

   Οι πρώτες εσωκομματικές εκλογές για την ανάδειξη νέας ηγεσίας έγιναν το
   1980, μετά τη μεταπήδηση του ιδρυτή του κόμματος Κωνσταντίνου Καραμανλή
   στην Προεδρία της Δημοκρατίας. Μετά την ήττα στις εκλογές του 1985, ο τότε
   πρόεδρος Κωνσταντίνος Μητσοτάκης ζήτησε ψήφο εμπιστοσύνης ως μοναδικός
   υποψήφιος, με μόνο αντίπαλο τα λευκά και άκυρα ψηφοδέλτια. Ως τότε, την
   ευθύνη ανάδειξης της νέας ηγεσίας είχε η κοινοβουλευτική ομάδα της Νέας
   Δημοκρατίας.

   Το 1993 και 1996 (εκλογή και επανεκλογή Μιλτιάδη Έβερτ) υπήρξε ειδικό σώμα
   εκλεκτόρων αποτελούμενο από βουλευτές, ευρωβουλευτές και εκπροσώπους της
   βάσης του κόμματος, ενώ στην εκλογική διαδικασία του 1997 υπήρξε ένα πιο
   διευρυμένο εκλεκτορικό σώμα συνέδρων, όπου για πρώτη φορά χρειάστηκε
   επαναληπτική ψηφοφορία καθώς κανένας υποψήφιος δεν συγκέντρωσε την απόλυτη
   πλειοψηφία στον πρώτο γύρο.

8 Μαΐου 1980        9 Δεκεμβρίου 1981    1 Σεπτεμβρίου 1984            29 Αυγούστου 1985
Γεώργιος       88   Ευάγγελος       67   Κωνσταντίνος             70   Κων/νος           82  
Ράλλης              Αβέρωφ               Μητσοτάκης                    Μητσοτάκης     
Ευάγγελος    84     Κων/νος       32     Κωνσταντίνος           41     Λευκά           37
Αβέρωφ              Στεφανόπουλος        Στεφανόπουλος         
Λευκά        3      Ιωάννης       12                                   Άκυρα           1
                    Μπούτος

3 Νοεμβρίου 1993   4 Οκτωβρίου 1996        21 & 23    A'     Β'     29 Νοεμβρίου 2009
                                           Μαρ. 1997  γύρος  γύρος
Μιλτιάδης     141  Μιλτιάδης Έβερτ    103  Κώστας     40,73% 69,16% Αντώνης     50,06%
Έβερτ                                      Καραμανλής               Σαμαράς
Ιωάννης      37    Γεώργιος          84    Γεώργιος   30,52% 30,84% Ντόρα       39,72%
Βαρβιτσιώτης       Σουφλιάς                Σουφλιάς                 Μπακογιάννη
                   Λευκά             3     Μιλτιάδης  25,34%        Παναγιώτης  10,22%
                                           Έβερτ                    Ψωμιάδης
                   Άκυρα             1     Βύρων      3,41%
                                           Πολύδωρας

   Ανάδειξη από τη βάση

   Μετά την ήττα της ΝΔ στις 4/9/2009 και την παραίτηση του τότε προέδρου της
   ΝΔ Κώστα Καραμανλή, όπως όριζε το καταστατικό, δρομολογήθηκαν οι
   διαδικασίες για την πραγματοποίηση Εκτάκτου Συνεδρίου στις 7/11/2009 και
   ανάδειξη νέου προέδρου από το σώμα των συνέδρων. Στις διεργασίες για το
   Έκτακτο Συνέδριο, τέθηκε θέμα παραμονής του Κώστα Καραμανλή στο αξίωμα του
   προέδρου της Νέας Δημοκρατίας μέχρι την εκλογή νέου προέδρου παρά το ότι
   είχε ανακοινώσει πως θα αποχωρούσε από την προεδρία του κόμματος μετά την
   ολοκλήρωση του Συνεδρίου. Ο Κώστα Καραμανλής τελικά αποφάσισε να
   παραμείνει επικεφαλής της Νέας Δημοκρατίας έως ότου αναδεικνύετο νέος
   πρόεδρος. Στο διήμερο Έκτακτο Συνέδριο αποφασίστηκε η τροποποίηση του
   Καταστατικού αναφορικά με τη σύνθεση του εκλεκτορικού σώματος και της
   διαδικασίας εκλογής του νέου προέδρου από τα μέλη του κόμματος. Στις
   εσωκομματικές εκλογές που έγιναν στις 24/11/2009 ψήφισαν περίπου 800.000
   μέλη, αριθμός πρωτοφανής για τα μέχρι τότε δεδομένα.

[Επεξεργασία] Νεολαία του κόμματος

   Κύριο άρθρο: Οργάνωση Νέων Νέας Δημοκρατίας

   Η Οργάνωση Νέων Νέας Δημοκρατίας (ΟΝΝΕΔ) είναι η οργάνωση νεολαίας της
   Νέας Δημοκρατίας και ιδρύθηκε στις 17 Οκτωβρίου 1974 από νεαρά άτομα
   προσκείμενα στην Νέα Δημοκρατία.

[Επεξεργασία] Φοιτητική παράταξη

   Κύριο άρθρο: Δημοκρατική Ανανεωτική Πρωτοπορία - Νέα Δημοκρατική Φοιτητική
   Κίνηση

   Η Δημοκρατική Ανανεωτική Πρωτοπορία - Νέα Δημοκρατική Φοιτητική Κίνηση
   (ΔΑΠ-ΝΔΦΚ) είναι η φοιτητική και σπουδαστική πολιτική παράταξη που
   πρόσκειται ιδεολογικά στη Νέα Δημοκρατία και ιδρύθηκε το 1976.

[Επεξεργασία] Θέση στο Ευρωπαϊκό Κοινοβούλιο

   Περισσότερες πληροφορίες: Ευρωπαϊκό Κοινοβούλιο

   Η Νέα Δημοκρατία είναι μέλος του ΕΛΚ - ΕΔ (Ευρωπαϊκό Λαϊκό Κόμμα -
   Ενωμένοι Δημοκράτες, Αγγλικά: EPP - ED), στο οποίο ο Κώστας Καραμανλής
   διετέλεσε μέχρι και το 2006 Αντιπρόεδρος.

[Επεξεργασία] Αποτελέσματα εκλογών

                             Αριθμός  Ποσοστό Έδρες
    Έτος   Αρχηγός κόμματος   ψήφων    ψήφων  στην       Θέση στην Βουλή
                                              Βουλή
    1974   Κωνσταντίνος Γ.  2.669.133 54,37%  220   Κυβέρνηση
           Καραμανλής
    1977   Κωνσταντίνος Γ.  2.146.365 41,84%  172   Κυβέρνηση
           Καραμανλής
    1981   Γεώργιος Ράλλης  2.034.496 35,86%  115   Αξιωματική αντιπολίτευση
    1985   Κωνσταντίνος     2.599.681 40,85%  126   Αξιωματική αντιπολίτευση
           Μητσοτάκης
                                                    Κυβέρνηση Συνεργασίας με
   1989 Ι  Κωνσταντίνος     2.887.488 44,3%   145   τον Συνασπισμό της
           Μητσοτάκης                               Αριστεράς και της Προόδου
                                                    (ΚΚΕ-ΕΑΡ)
   1989 ΙΙ Κωνσταντίνος     3.093.479 46,2%   148   Οικουμενική Κυβέρνηση
           Μητσοτάκης                               ΝΔ-ΠΑΣΟΚ-ΣΥΝ
    1990   Κωνσταντίνος     3.088.137 46,9%   150   Κυβέρνηση
           Μητσοτάκης
    1993   Κωνσταντίνος     2.711.241 39,3%   111   Αξιωματική αντιπολίτευση
           Μητσοτάκης
    1996   Μιλτιάδης Έβερτ  2.584.765 38,12%  108   Αξιωματική αντιπολίτευση
    2000   Κωνσταντίνος Α.  2.935.196 42,74%  125   Αξιωματική αντιπολίτευση
           Καραμανλής
    2004   Κωνσταντίνος Α.  3.359.058 45,36%  165   Κυβέρνηση
           Καραμανλής
    2007   Κωνσταντίνος Α.  2.995.421 41,84%  152   Κυβέρνηση
           Καραμανλής
    2009   Κωνσταντίνος Α.  2.295.967 33,48%  91    Αξιωματική αντιπολίτευση
           Καραμανλής

[Επεξεργασία] Βιβλιογραφία

     • Αλεξάκης, Ε., Η ελληνική δεξιά: Δομή & Ιδεολογία της Νέας Δημοκρατίας
       1974-1993, εκδ. Α.Ν.Σάκκουλας, 2001

[Επεξεργασία] Παραπομπές

    1. ↑ Εκλογές 2009. in.gr (ανακτήθηκε 2009-10-06 )
    2. ↑ Ιστορικό χαμηλό για το δικομματισμό. Έθνος online (ανακτήθηκε
       2009-10-06 )
    3. ↑ Παραίτηση Καραμανλή και συνέδριο για εκλογή προέδρου. Καθημερινή
       (04-10-09) (ανακτήθηκε 2009-10-06 )

[Επεξεργασία] Εξωτερικοί σύνδεσμοι

     • Επίσημη ιστοσελίδα της Νέας Δημοκρατίας
     • Πρόγραμμα Νέας Δημοκρατίας
     • Επίσημη ιστοσελίδα της Νεολαίας της Νέας Δημοκρατίας
     • Επίσημη ιστοσελίδα της ΔΑΠ-ΝΔΦΚ

   π • σ • ε
                  Πολιτικά κοινοβουλευτικά κόμματα στην Ελλάδα
   ΠΑΣΟΚ  · Νέα Δημοκρατία  · ΚΚΕ  · ΣΥΡΙΖΑ  · ΛΑΟΣ  · Οικολόγοι Πράσινοι  ·
   Δημοκρατική Αριστερά

   Ανακτήθηκε από
   "http://el.wikipedia.org/wiki/%CE%9D%CE%AD%CE%B1_%CE%94%CE%B7%CE%BC%CE%BF%CE%BA%CF%81%CE%B1%CF%84%CE%AF%CE%B1"
   Κατηγορίες: Ελληνικά πολιτικά κόμματα | Νέα Δημοκρατία
   Κρυμμένη κατηγορία: Άρθρα με προβληματική σύνταξη προτύπου

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • Български
     • Català
     • Česky
     • Deutsch
     • English
     • Esperanto
     • Español
     • Suomi
     • Français
     • Hrvatski
     • Italiano
     • 日本語
     • 한국어
     • Македонски
     • Bahasa Melayu
     • Nederlands
     • Polski
     • Português
     • Русский
     • Shqip
     • Српски / Srpski
     • Svenska
     • Türkçe
     • Українська
     • 中文

     • Τελευταία τροποποίηση 18:54, 14 Νοεμβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
