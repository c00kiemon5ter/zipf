   Link: Επεξεργασία (alternate)
   Link: Επεξεργασία (edit)
   Link: Βικιπαίδεια (el) (search)
   Link: copyright
   Link: Βικιπαίδεια Atom Συνδρομή (alternate)

                              Οικουμενικές σύνοδοι

   Από τη Βικιπαίδεια, την ελεύθερη εγκυκλοπαίδεια
   Μετάβαση σε: πλοήγηση, αναζήτηση
   [IMG]
   [IMG]
   Η Πρώτη Σύνοδος της Νίκαιας, τοιχογραφία του 18ου αι. στον Ορθόδοξο Ναό
   Σταυροπόλεως στο Βουκουρέστι

   Ως οικουμενική σύνοδος μπορεί να οριστεί μία σύνοδος οι αποφάσεις της
   οποίας γίνονται αποδεκτές από την παγκόσμια εκκλησιαστική κοινότητα. Στο
   χαρακτηρισμό της δεν λαμβάνεται υπ’ όψιν το μέγεθος του αριθμού των
   συμμετεχόντων επισκόπων, λόγω του ότι αυτός μπορεί να ποικίλλει σε κάθε
   σύνοδο, ούτε η αντιπροσωπευτικότητα την οποία έχει έναντι των κατά τόπους
   εκκλησιών. Μέτρο για την ανάδειξη μιας Συνόδου ως Οικουμενικής είναι η
   επακόλουθη αποδοχή των αποφάσεών της και η παγκόσμια αναγνώριση της
   οικουμενικότητάς της. Όλες οι οικουμενικές σύνοδοι έλαβαν χώρα από τον 4ο
   ως τον 8ο αιώνα.

   Πίνακας περιεχομένων

     • 1 Οι μεγάλες συνελεύσεις
     • 2 Οικουμενικές Σύνοδοι και Καισαροπαπισμός
     • 3 Οι Επτά Οικουμενικές Σύνοδοι

          • 3.1 Η Α΄ Οικουμενική Σύνοδος
          • 3.2 Η Β΄ Οικουμενική Σύνοδος
          • 3.3 Η Γ΄ Οικουμενική Σύνοδος
          • 3.4 Η Δ΄ Οικουμενική Σύνοδος
          • 3.5 Η Ε΄ Οικουμενική Σύνοδος
          • 3.6 Η ΣΤ΄ Οικουμενική Σύνοδος
          • 3.7 Η Πενθέκτη Οικουμενική Σύνοδος
          • 3.8 Η Ζ΄ Οικουμενική Σύνοδος
          • 3.9 Των επτά Οικουμενικών Συνόδων «μνήμην ποιούμεθα»

     • 4 Σύνοδοι με αξία Οικουμενικών για την Ανατολική Ορθόδοξη Εκκλησία

          • 4.1 Η «Εν Αγία Σοφία» Σύνοδος
          • 4.2 Οι Σύνοδοι των ετών 1341 - 1351

     • 5 Η αντίληψη της Ορθόδοξης Εκκλησίας για τις επτά Οικουμενικές
       Συνόδους
     • 6 Σύνοδοι που η Καθολική Εκκλησία αναγνωρίζει ως Οικουμενικές

          • 6.1 Δ΄ Σύνοδος Κωνσταντινουπόλεως
          • 6.2 Α΄ Λατερανή Σύνοδος
          • 6.3 Β΄ Λατερανή Σύνοδος
          • 6.4 Γ΄ Λατερανή Σύνοδος
          • 6.5 Δ΄ Λατερανή Σύνοδος
          • 6.6 Α΄ Σύνοδος της Λυώνος
          • 6.7 Β΄ Σύνοδος της Λυώνος
          • 6.8 Σύνοδος της Βιέν
          • 6.9 Σύνοδος της Κωνσταντίας
          • 6.10 Σύνοδος της Φεράρας – Φλωρεντίας
          • 6.11 Ε΄ Λατερανή Σύνοδος
          • 6.12 Σύνοδος του Τριδέντου
          • 6.13 Α΄ Βατικάνεια Σύνοδος
          • 6.14 Β΄ Βατικάνεια Σύνοδος

     • 7 Υποσημειώσεις
     • 8 Εξωτερικοί σύνδεσμοι
     • 9 Βλέπε επίσης

[Επεξεργασία] Οι μεγάλες συνελεύσεις

   Οι οικουμενικές σύνοδοι ήταν σύννομα συγκαλούμενες συνελεύσεις
   εκκλησιαστικών αξιωματούχων και θεολόγων εμπειρογνωμόνων, δηλ. "μεγάλαι
   συνελεύσεις επί το αυτό των εξ απάσης της χριστιανικής οικουμένης
   επισκόπων της Εκκλησίας, προς κοινήν συνδιάσκεψιν και απόφανσιν επί
   σοβαρών δογματικών και άλλων εκκλησιαστικών ζητημάτων....Δέον να προστεθή
   δε ότι και οι επίσκοποι δεν μετείχον άπαντες υποχρεωτικώς εις τας
   Οικουμενικάς Συνόδους, καθ' όσον η τοιαύτη συμμετοχή δεν ελογίσθη ως
   νομικώς αναγκαία και απαραίτητος· ήρκει μόνον να εκπροσωπώνται οπωσδήποτε
   αποχρώντως τα Πατριαρχεία και αι διάφοροι εκκλησιαστικαί διοικήσεις και
   περιφέρειας..."^[1].

   Για τις Οικουμενικές εκείνες συνόδους, στις οποίες προσκλήθηκαν ή
   συμμετείχαν μόνο ολιγομελείς αντιπροσωπίες όλων των επαρχιών ή των
   πατριαρχιακών θρόνων, άρχιζε μέ πρωτοβουλία της ίδιας της Οικουμενικής
   συνόδου διαδικασία της αποδοχής των αποφάσεων από την εκκλησιαστική
   συνείδηση, με συνοδικές επιστολές που ανακοίνωναν το περιεχόμενο τους σε
   όλες τις μητροπόλεις, με την προτροπή προς την Ιεραρχία, τον κλήρο και τον
   λαό των εκκλησιών αυτών να αποδεχθούν την ομόφωνη διακήρυξη της αλήθειας
   της πίστεως και τις συνοδικές αποφάσεις. Υπό το πνεύμα αυτό απορρίφθηκε
   από την εκκλησιαστική συνείδηση η οικουμενικότητα της ληστρικής συνόδου
   της Εφέσου (449) και της εικονομαχικής συνόδου της Ιερείας (754)^[2].

   Οι Βυζαντινοί αυτοκράτορες ήταν αυτοί που μετά από "αίτησιν
   εκκλησιαστικήν" συγκαλούσαν τις Οικουμενικές Συνόδους και κατ' αυτόν τον
   τρόπο "ο Μ. Κωνσταντίνος συνεκάλεσε την Α' Οικουμενικήν Σύνοδον, ο Μ.
   Θεοδόσιος την Β', ο Θεοδόσιος ο μικρός την Γ', ο Μαρκιανός και η Πουλχερία
   την Δ', ο Ιουστινιανός Α' την Ε', ο Κωνσταντίνος Πωγωνάτος την ΣΤ', ο
   Ιουστινιανός Β' την Πενθέκτην και ο Κωνσταντίνος ΣΤ' μετά της Ειρήνης της
   Αθηναίας την Ζ'"^[3].

   Σκοπός των Οικουμενικών Συνόδων ήταν, μετά από εμπεριστατωμένες συζητήσεις
   να εκδίδουν "πρώτον μεν σύμβολα ή όρους ή τόμους ή ομολογίας και εκθέσεις,
   αναφερομένας εις την δογματικήν πίστιν"^[4] καθώς "αι διάφοροι αιρέσεις αι
   κατά καιρούς εμφανισθείσαι, αίτινες δια της κακοδιδασκαλίας αυτών εζήτουν
   να διαστρέψωσι τα της Ευαγγελικής διδασκαλίας νοήματα"^[5] αλλά και
   "κανόνας, αναφερομένους εις την διοίκησιν, την ευταξίαν, το πολίτευμα και
   τον καθόλου βίον της Εκκλησίας, και επέχοντας θέσιν νόμων υποχρεωτικών δια
   τα μέλη τής Εκκλησίας καί δια τό Κράτος."^[6].

   Έτσι, για τις αποφάσεις των Συνόδων, "ό,τι προσκρούει" στην Αγία Γραφή
   "δεν είνε δυνατόν να αποτελέση στοιχείον της ιεράς παραδόσεως και της
   πράξεως της Εκκλησίας."^[7]. Κατ' αυτό τον τρόπο "και αύται δε αι
   οικουμενικαί Σύνοδοι αποφαίνονται πάντοτε μόνον ερμηνευτικώς και ουδέποτε
   εισηγητικώς, πάντοτε δηλαδή ερμηνεύουν, ουδέποτε αποκαλύπτουν κάτι
   νέον"^[8] αφού "εκ της Γραφής βάσις της αληθείας ταύτης ανεπτύχθη
   αυθεντικώς και κατωχυρώθη υπό Οικουμενικών Συνόδων"^[9] των οποίων την
   ορθή ερμηνεία αποδέχονται οι Ορθόδοξοι^[10].

   Από την Ανατολική Ορθόδοξη και τη Ρωμαιοκαθολική Εκκλησία αναγνωρίζονται
   από κοινού επτά Οικουμενικές Σύνοδοι, οι οποίες συγκλήθηκαν από το 325
   μ.Χ. μέχρι το 787 μ.Χ. στην Ανατολική Ρωμαϊκή επικράτεια. Οι Οικουμενικές
   Σύνοδοι, για την Ορθόδοξη Εκκλησία, αποτελούν το ιεραρχικά ανώτατο
   εκκλησιαστικό σώμα, είναι δηλαδή η ανώτατη εκκλησιαστική αρχή και
   αυθεντία, που ασκεί την ανώτατη διοικητική, δικαστική και νομοθετική
   εξουσία. Στη Ρωμαιοκαθολική Εκκλησία η παρουσία και η κύρωση των
   διαταγμάτων της Συνόδου από τον Ποντίφηκα έχει θεμελιώδη σημασία.

   Η αρχή των Συνόδων "ανάγεται εις την το πρώτον συγκροτηθείσαν εν
   Ιεροσολύμοις τω 48 μ.Χ. 'Αποστολικήν Σύνοδον', και επομένως ο συνοδικός
   θεσμός είναι αποστολικός, ούτως ώστε αι Σύνοδοι της Εκκλησίας έχουσιν
   αναντιλέκτως αρχήν και χαρακτήρα αποστολικόν."^[11].

   Η φράση «Οικουμενική σύνοδος» (Λατ. concilium universale/generale)
   εμφανίστηκε για πρώτη φορά στον 6ο κανόνα της Πρώτης Συνόδου της
   Κωνσταντινούπολης (Β' Οικουμενική) το 381.^[12]. Όπως σημειώνει ο Βασ.
   Σταυρίδης:

   "Το επίθετον οικουμενικός,-ή, -όν ενωρίς εισήχθη εις την εκκλησιαστικήν
   γλώσσαν. Συναντώμεν τας οικουμενικάς συνόδους, τα οικουμενικά σύμβολα,
   τους οικουμενικούς Πατέρας, τον οικουμενικόν πατριάρχην. Βλέπομεν ενταύθα
   να εξυπονοώνται αι έννοιαι της γεωγραφικής εκτάσεως, της ισότητος και της
   ενότητος ολοκλήρου της ανθρωπότητος, της καθολικότητος και της
   εκκλησιαστικής ακριβείας."^[13].

   Αργότερα, οι Ρωμαίοι αναφέρονταν με τη φράση «orbis Romanus» στα πολιτικά
   όρια τα οποία συνέπιπταν με εκείνα της αρχαίας ελληνολατινικής εκκλησίας.
   Όταν στη συνέχεια υπήρξαν επίσκοποι από τις χώρες των βαρβάρων, οι
   οικουμενικές σύνοδοι αντιπροσώπευαν το σύνολο του χριστιανικού
   κόσμου^[14]. Πρέπει δε να σημειωθεί ότι στους Κανόνες της Ορθόδοξης
   Εκκλησίας, "βάρβαροι χαρακτηρίζονται λαοί, φυλές, ή και ομάδες ανθρώπων,
   που δεν ανήκαν στο Ρωμαϊκό Κράτος" και όχι όπως στην Αρχαία Ελλάδα όπου
   "ως βάρβαρος χαρακτηριζόταν 'πας μη Έλλην'"^[15], αφού ο αυτοπροσδιορισμός
   των Βυζαντινών ως Ελλήνων ήταν ένα γεγονός που συντελέστηκε σταδιακά μόλις
   από τον 12ο αιώνα και μετά, με αφορμή εξωεκκλησιαστικούς παράγοντες
   (οικονομική διείσδυση και επιθετικότητα της Δύσης)^[16]. Μέχρι τότε, ο
   διαχωρισμός γινόταν ανάμεσα σε "Ρωμαίους
   (Βυζαντινούς)...και...βαρβάρους"^[17], ο στρατός καλούνταν να υπερασπίσει
   τους "Ρωμαίους πολίτες και την αυτοκρατορία...έναντι των βαρβάρων"^[18]
   και τα στρατεύματα που μάχονταν ήταν "βαρβαρικά...εναντίον ρωμαϊκών"^[19].

[Επεξεργασία] Οικουμενικές Σύνοδοι και Καισαροπαπισμός

   Σχετικά με τον ρόλο των αυτοκρατόρων στις Συνόδους, ο Β. Στεφανίδης
   υιοθέτησε την άποψη ότι ήταν σημαντικός στο πλαίσιο της ευρύτερης
   εκκλησιαστικής του εξουσίας:

   «Εκ του αυτοκράτορος εξηρτάτο η εκλογή των επισκόπων και μάλιστα των
   πατριαρχών, η ίδρυσις και συγχώνευσις επισκοπών και αρχιεπισκοπών και η
   ανύψωσις αυτών εις μητροπόλεις, η ανακήρυξις αυτοκεφάλων Εκκλησιών. Εις
   τον αυτοκράτορα εγίνοντο εκ των εκκλησιαστικών δικαστηρίων εφέσεις. Ο
   αυτοκράτωρ συνεκάλει τας οικουμενικάς συνόδους, διήυθηνεν αυτάς προσωπικώς
   ή δι' αντιπροσώπων, τας συνοδικάς αποφάσεις καθίστα νόμους του κράτους και
   εκ των αντιμαχομένων δογματικών διδασκαλιών αυτός ενίοτε ώριζε, τίς θα
   επικρατήσει. [...] Ο αυτοκράτωρ είχεν ιερατικόν χαρακτήρα. Ήδη οι εθνικοί
   αυτοκράτορες είχον τοιούτον χαρακτήρα (ο ρωμαίος αυτοκράτωρ ήτο άκρος
   αρχιερεύς του εθνισμού, pontifex maximus). Ο πρώτος χριστιανός αυτοκράτωρ
   είπεν· «ἐγὼ δὲ τῶν ἐκτὸς ὑπὸ θεοῦ καθεσταμένος ἐπίσκοπος ἂν εἴην»
   (Ευσεβίου, Βίος του Μεγ. Κωνσταντίνου 4,24), ο δε Ευσέβιος περί αυτού
   σαφέστερον είπεν· «οἷά τις κοινὸς ἐπίσκοπος ἐκ θεοῦ καθεσταμένος» (αυτ.
   1,44). Εν ταις συνόδοις ο αυτοκράτωρ επευφημείτο ως αρχιερεύς. [...] Δια
   των λέξεων τούτων οι αυτοκράτορες ανακηρύχθησαν ισαπόστολοι και
   θεόπνευστοι. Επί του αυτοκράτορος εχρησιμοποιείτο το επίθετον "άγιος", εξ
   αυτού δε παρέλαβον αυτό οι επίσκοποι μέχρι σήμερον. [...] Η Εκκλησία από
   του Μεγάλου Κωνσταντίνου ήλθεν εις στενήν σύνδεσιν μετά της πολιτείας και
   κατ' ανάγκην εις περισσοτέρας, ή πρότερον, σχέσεις μετά του κόσμου. Τούτο
   συνετέλεσεν, ίνα η γενική ηθική κατάστασις των χριστιανών υποστή δευτέραν
   κατάπτωσιν». ^[20].

   Σε αντίθεση με την άποψη αυτή, "οι περισσότεροι σύγχρονοι ιστορικοί
   αναγνωρίζουν ότι τα νομικά βυζαντινά κείμενα μιλούν για αλληλοεξάρτηση
   μεταξύ των αυτοκρατορικών και εκκλησιαστικών δομών παρά για μια μονομερή
   εξάρτηση των τελευταίων. Οι ιστορικοί θεωρούν επίσης ότι δεν υπήρξε τίποτα
   στη βυζαντινή κατανόηση της χριστιανικής πίστης που θα αναγνώριζε τον
   αυτοκράτορα...δογματικά αλάθητο...Πολλές ιστορικές περιπτώσεις άμεσης
   αυτοκρατορικής πίεσης στην εκκλησία τελείωσαν στην αποτυχία"^[21]. Αρκετοί
   ερευνητές και η έγκριτη ΘΗΕ δε συμμερίζονται τις απόψεις του Β. Στεφανίδη
   και θεωρούν πως επειδή ανταποκρινόταν στο σκοπό της Εκκλησίας, που είναι η
   "εκκλησιοποίηση", δηλαδή εν-Χρίστωση, όλου του κόσμου, συνεπώς και της
   Πολιτείας^[22], καθιερώθηκε η διοργάνωση των οικουμενικών συνόδων από
   μέρους των αυτοκρατόρων, και "η προεδρία των Οικουμενικών Συνόδων δινόταν
   κατά τους πρώτους αιώνες στον αυτοκράτορα ή στους εκπροσώπους του, αλλ'
   αυτοί μόνο "προς ευκοσμίαν εξήρχον" της συνόδου, δηλαδή απλώς μόνον
   αναλάμβαναν την ευθύνη της εύρρυθμης λειτουργίας της συνόδου (τιμητική
   προεδρία). Την πραγματική προεδρία ασκούσε κατά κανόνα ο έχων τα πρεσβεία
   τιμής πατριάρχης. Κανονικώς δηλαδή η προεδρία τής Οικουμενικής Συνόδου
   ανήκει στον πρώτο τη τάξει αρχιερέα, ή στον έχοντα τα πρεσβεία τιμής
   πατριάρχη"^[23] ενώ και οι αυτοκράτορες απέφευγαν να ασκούν δικαίωμα
   επέμβασης στις δογματικές και τις λοιπές συζητήσεις των Πατέρων των
   Οικουμενικών Συνόδων...οίτινες μόνοι απεφαίνοντο εν Αγίω Πνεύματι^[24].

   Ειδικά για την Α' Οικουμ. Σύνοδο, βασικό επιχείρημα του Β. Στεφανίδη,
   σύμφωνα με τον καθ. Ιω. Φειδά, είναι η περιγραφή του Ευσεβίου και άλλες
   θέσεις τις οποίες χαρακτηρίζει "εσφαλμένες, γιατί παρανοούν ή και
   παρερμηνεύουν τις χρησιμοποιούμενες πηγές με υποκειμενικές ταυτίσεις ή και
   γενικεύσεις..."^[25]. Ο καθηγητής Φειδάς θεωρεί πως ο Μ. Κωνσταντίνος
   "είχε πράγματι πλήρη συνείδηση...ότι η τελική απόφαση ήταν όχι δική του,
   κατά το υπόδειγμα της διαδικασίας του αυτοκρατορικού εκκλήτου, αλλά της
   συνόδου των επισκόπων, οι οποίοι θα αποφάσιζαν κατά πλειοψηφία ή και με
   ομοφωνία των μελών της, όπως και ο ίδιος ομολογεί."^[26]. Εκτός των άλλων,
   ο αυτοκράτορας "είχε τη συνείδηση ότι απλώς ήταν "συμπαρών" ή ότι "παρήν"
   στις εργασίες της συνόδου" διαφορετικά, η σύνοδος "αντί της απλής δηλώσεως
   της "παρουσίας" του αυτοκράτορα ("επί παρουσία"), θα έπρεπε να
   χρησιμοποίηση δηλωτικούς του ρόλου του χαρακτηρισμούς ("προκαθημένου",
   "προεξάρχοντος", "εξάρχοντος" κ.λπ.)."^[27].

   Η άποψη που εξέφρασε "ο Βασίλειος Στεφανίδης δεχόμενος κατ' αρχήν, ότι
   επεκράτει εν Βυζαντίω ο καισαροπαπισμός..."^[28] και απόψεις που
   αναφέρονται σε αλλοιώσεις του πολιτεύματος "της αρχαίας Καθολικής
   Εκκλησίας"^[29] παραβλέπουν ότι "θεμελιώδες και αποφασιστικόν στοιχείον
   εις την ζωήν της Εκκλησίας είναι αι Σύνοδοι και αι αποφάσεις αυτών...εφ'
   όσον αυταί εγένοντο δεκταί υπό της συνειδήσεως της Εκκλησίας...διότι ούτε
   η σύγκλησις μιας Συνόδου ως Οικουμενικής υπό του αυτοκράτορος...ούτε η
   τυχόν κύρωσις δια διατάγματος εξησφάλιζε την Οικουμενικότητα μιας Συνόδου
   (παράδειγμα η εν Εφέσω Σύνοδος του 449 ήτις ωνομάσθη ληστρική)"^[30]. Στην
   πραγματικότητα, θα έπρεπε να επανεξεταστεί το όλο ζήτημα με τη βοήθεια
   μιας νέας προσέγγισης και οργάνωσης των πηγών ώστε να καθοριστεί σαφέστερα
   ο βαθμός και το είδος ελέγχου που ασκούσε πραγματικά ο αυτοκράτορας^[31],
   ο οποίος σε δογματικό επίπεδο, δεν έκανε κάτι περισσότερο από το να
   εκφράζει το δόγμα που όλοι οι Ορθόδοξοι πίστευαν^[32]. Εκτός αυτού, με μια
   συνοπτική θεώρηση της εκκλησιαστικής ιστορίας βλέπουμε ότι επανειλημμένα η
   αυτοκρατορική εξουσία προσπάθησε να επιβάλλει τις απόψεις της στην
   Εκκλησία σε σοβαρά ζητήματα χωρίς τελικά να το καταφέρει:

     • "Ο Κωνσταντίνος...επέβαλε τον αρειανισμό"^[33] και ο "Ουάλης, ο οποίος
       ήταν οπαδός του αρειανισμού, εφάρμοσε με ιδιαίτερη σκληρότητα την
       πολιτική του Κωνσταντίου εναντίον των οπαδών της Α' Οικουμενικής
       συνόδου"^[34].

     • Καταγράφεται η "απόπειρα του Θεοδόσιου να επιβάλει την παρουσία του
       αυτοκράτορα στο ιερό του ναού" που "αποκρούστηκε αρχικώς από τον
       Αμβρόσιο στη Δύση, ενώ στη συνέχεια καταργήθηκε και στην
       Κωνταντινούπολη, όπως βεβαιώνει ο Κωνσταντίνος Ζ' και η 'Επαναγωγή' (ή
       Συναγωγή) του Φωτίου"^[35].

     • Ο σφετεριστής "Βασιλίσκος [επέβαλε] τον Μονοφυσιτισμό"^[36],
       "καταδίκασε τη Δ' Σύνοδο και τον Τόμο του Λέοντα Α' της Ρώμης,
       προσπαθώντας έτσι να ευνοήσει τους Μονοφυσίτες"^[37].

     • Ο αυτοκράτορας "Ζήνων...απέφευγε να συναριθμήση τη σύνοδο της
       Χαλκηδόνας στις προγενέστερες τρεις Οικουμενικές συνόδους"^[38] και
       τελικά "παραμέρισε δια διαταγμάτων την Δ' Οικουμενικήν Σύνοδον"^[39] η
       οποία πλέον δεν μνημονευόταν "ως υποχρεωτική"^[40].

     • Ο Ιουστινιανός "δια τεσσάρων διαταγμάτων ώρισε την πίστιν των υπηκόων
       του, εφαρμόσας ενωτικήν πολιτικήν, εν τη προσπαθεία να ικανοποίηση
       αμφοτέρας τας πλευράς και τέλος επέβαλε τον Μονοφυσιτισμόν δια του
       Αφθαρτοδοκητισμού"^[41] με διάταγμα του 564 μ.Χ.^[42] και "όσοι
       αρνήθηκαν να το επικυρώσουν, όπως ο Κωνσταντινουπόλεως Ευτύχιος,
       εκθρονίσθηκαν"^[43].

     • Ο Ηράκλειος "επέβαλε τον Μονοθελητισμόν"^[39] με την "Έκθεση" του,
       δηλ. διάταγμα που εξέδωσε το 638 μ.Χ.^[44].

     • Ο "Λέων Γ', ο Κωνσταντίνος ο Ε' και άλλοι [επέβαλαν] την
       εικονομαχίαν"^[45].

     • H "προσπάθεια του Νικηφόρου Φωκά να σεβασθή ως μάρτυρας όλους τους
       στρατιώτας που έπεσαν κατά την διάρκεια των αγώνων του με τους
       απίστους...βρήκε αντίθετους τους Πατριάρχας και τους Επισκόπους και ως
       εκ τούτου ο Αυτοκράτωρ αναγκάσθηκε να εγκατάλειψη το σχέδιο του"^[46].

     • Η αυτοκρατορική πολιτική "εν τω ζητήματι του σχίσματος και εν ταις
       αποπείραις προς ένωσιν μαρτυρεί τάσεις προς καισαροπαπισμόν, ο οποίος
       όμως απέτυχεν"^[39] όπως στην περίπτωση του Μιχαήλ του Η', όμως "στη
       σύνοδο του 1277...αρνήθηκαν να επικυρώσουν τα σχέδια του...για την
       ένωση με την Ρωμαιοκαθολική Εκκλησία"^[47].

   Ιστορικοί, εξέφρασαν στο παρελθόν απόψεις περί γενικού Καισαροπαπισμού στο
   Βυζάντιο^[48]. Φαίνεται όμως ότι η "πεποίθηση, σ' ό,τι αφορά το Βυζάντιο
   ότι η Εκκλησία είναι υποταγμένη στο Κράτος, πράγμα που εκφράζεται με τον
   Καισαροπαπισμό" δεν φαίνεται ικανή "να περιγράψει μια πραγματικότητα που
   έχει περισσότερες αποχρώσεις και είναι πολύ πιο περίπλοκη...ο
   αυτοκράτορας, ως χριστιανός, εξαρτάται από τον πατριάρχη. Ο πατριάρχης, ως
   πολίτης του Κράτους, εξαρτάται από τον αυτοκράτορα. Αυτό το γεγονός
   προϋποθέτει τον απόλυτο χωρισμό, τη σαφή διάκριση, ανάμεσα στην
   αυτοκρατορική εξουσία και το ιερατείο, πράγμα που συνέβη στο Βυζάντιο.
   Έτσι ή πλατειά διαδομένη θεωρία, που παρουσιάζει τον βυζαντινό αυτοκράτορα
   ως ιερέα δεν αντέχει καθόλου όταν εξετάζουμε τις πηγές."^[49].

   Όπως διαπιστώνει ο δογματολόγος Νικ. Ματσούκας:

   "Η αυτοκρατορική εξουσία και η εκκλησιαστική διακονία, δηλαδή η βασιλεία
   και η ιερωσύνη, στο Βυζάντιο συνεργάστηκαν και άλλοτε συγκρούστηκαν
   απηνώς. Η συνεργασία και η σύγκρουση καθεαυτές πείθουν ότι οι δυό εξουσίες
   είχαν κατά το μάλλον και ήττον ανεξαρτησία και αυτοδιοίκηση. Μονάχα
   αυτοδιοικούμενες και ανεξάρτητες κοινότητες μπορούν να συνεργαστούν και να
   συγκρουστούν. Υποταγμένη εξουσία, λόγου χάρη, δεν μπορεί να συγκρουστεί
   προς το αφεντικό της. Μικροσκοπικά αν εξετάσουμε τη βυζαντινή ιστορία,
   εντοπίζουμε καισαροπαπισμό· Όμως μακροσκοπικά αν θεωρήσουμε τα πράγματα,
   διαπιστώνουμε ότι σε άκρως ζωτικά θέματα, όχι μόνο εκκλησιαστικά αλλά και
   καθαρώς αυτοκρατορικά, η αυτοκρατορική εξουσία δεν κατάφερε να υπαγορεύσει
   τα σχέδια της στην Εκκλησία: 1) οι αυτοκράτορες δεν πέτυχαν να συμβιβάσουν
   ορθοδόξους και Αρειανούς, 2) ο Βασιλίσκος, ο Ζήνων, ο Ιουστινιανός, ο
   Ηράκλειος και ο Κώνστας Β' δεν μπόρεσαν με τα αυτοκρατορικά τους
   διατάγματα να προσεταιριστούν τους μονοφυσίτες, 3) οι εικονομάχοι
   αυτοκράτορες, υστέρα από αιμάτινους αγώνες, έχασαν οριστικά το παιχνίδι,
   και 4) η ένωση Ανατολικής και Δυτικής Εκκλησίας δεν έγινε ποτέ, μολονότι
   με νύχια και δόντια επιχειρήθηκε αυτό το σχέδιο. Ερώτημα αμείλικτο: που
   είναι ο καισαροπαπισμός;"^[50].

   Σύμφωνα με τις παραπάνω απόψεις, "ένεκα της μη τελικής επικρατήσεως της
   καισαροπαπικής πολιτικής, ακριβέστερον των εκάστοτε τεθέντων υπ' αυτής
   σκοπών, δεν απέθεσεν ο καισαροπαπισμός την σφραγίδα του επί του ιστορικού
   βίου της Εκκλησίας"^[51].

   Διαφορετική είναι η θέση που προβάλλει ο Hans-Georg Beck, ο οποίος
   αναλύοντας τα θεμέλια μιας πολιτικής ορθοδοξίας, διαμορφωμένης εξαρχής στη
   βυζαντινή αυτοκρατορία, επί Μεγάλου Κωνσταντίνου του «μέγιστου ποντίφηκα»,
   θεωρεί πώς η εκκλησία δεν αμφισβήτησε ποτέ αυτή την ιδιότητα, με την οποία
   προχώρησε στη σύγκληση μιας συνόδου, παρόλο που αυτή η αναγνώριση δε
   σήμαινε κατ' ανάγκην και δικαίωμα του αυτοκράτορα να παίρνει δογματικές
   αποφάσεις^[52]. Στο εννοιολογικό πλαίσιο του ρόλου του αυτοκράτορα στο
   Βυζάντιο η συμμετοχή στις οικουμενικές συνόδους ήταν σχεδόν υποχρεωτική,
   καθώς οι αυτοκράτορες δεν διακινδύνευαν ρήγματα στη θρησκευτική ενότητα,
   γιατί αποδεδειγμένα τα θρησκευτικά ρήγματα είχαν πολιτικές επιπτώσεις. Σε
   τούτο συναινεί και η άποψη του Ευσέβιου, ο οποίος θεωρεί πως «αν υπάρχει
   πλήρης ομόνοια ανάμεσα στους δούλους του Θεού, τότε οι δημόσιες υποθέσεις
   θα πάρουν τροπή προς το καλύτερο»^[53].

   Ο καισαροπαπισμός, δεν αποτελεί τμήμα του ορθόδοξου δόγματος. Η ιστορική
   πραγματικότητα του καισαροπαπισμού όμως, αντιτιθέμενη στη δογματική
   διατύπωση, προκύπτει, σύμφωνα με τον Μητροπολίτη Κάλλιστο Γουέαρ, από τη
   σύγχυση της Βυζαντινής αυτοκατορίας με το Βασίλειο του Θεού και τον ζήλο
   των Βυζαντινών να «εγκαθιδρύσουν επί της γης μια ζώσα εικόνα της ουράνιας
   διακυβέρνησης του Θεού»^[54].

   [IMG]
   [IMG]
   Μεταβυζαντινή εικόνα με θεολογική αναπαράσταση της Α΄ Οικουμενικής Συνόδου
   (Μιχαήλ Δαμασκηνός, 1591, Μουσείο Αγίας Αικατερίνης Σιναϊτών, Ηράκλειο
   Κρήτης

[Επεξεργασία] Οι Επτά Οικουμενικές Σύνοδοι

  [Επεξεργασία] Η Α΄ Οικουμενική Σύνοδος

   Κύριο άρθρο: Πρώτη Σύνοδος της Νίκαιας

   Η Α΄ Οικουμενική Σύνοδος διήρκεσε δύο μήνες και δώδεκα ημέρες και
   πραγματοποιήθηκε στη Νίκαια της Βιθυνίας. Συγκλήθηκε από τον Μέγα
   Κωνσταντίνο στις 20 Μαΐου του 325 και έλαβαν μέρος 318 επίσκοποι. Εξέδωσε
   είκοσι κανόνες συμπεριλαμβανομένου του Συμβόλου της Νικαίας (α’ μέρος του
   Συμβόλου της Πίστεως) και κανόνισε την ημερομηνία εορτασμού του Πάσχα.
   Κύριος λόγος σύγκλησής της υπήρξε η διδασκαλία του Αρείου ενάντια στη
   θεότητα του Ιησού Χριστού. Η Σύνοδος καταδίκασε τη διδασκαλία του Αρείου
   και διακήρυξε την ομοουσιότητα του Υιού με τον Πατέρα.

  [Επεξεργασία] Η Β΄ Οικουμενική Σύνοδος

   Κύριο άρθρο: Πρώτη Σύνοδος της Κωνσταντινούπολης

   Η Β΄ Οικουμενική Σύνοδος συγκλήθηκε από τον Αυτοκράτορα Θεοδόσιο Α’ τον
   Μέγα στην Κωνσταντινούπολη το 381 και συμμετείχαν 150 ορθόδοξοι επίσκοποι
   και 36 Μακεδονιανοί. Καταδίκασε τους οπαδούς του Μακεδονίου, οι, οποίοι
   αμφισβητούσαν τη θεότητα του Αγίου Πνεύματος («πνευματομάχοι») και, για
   ακόμη μια φορά, τον Άρειο, και συμπλήρωσε το Σύμβολο της Πίστεως (Σύμβολο
   Νικαίας – Κωνσταντινουπόλεως).

  [Επεξεργασία] Η Γ΄ Οικουμενική Σύνοδος

   Κύριο άρθρο: Σύνοδος της Εφέσου

   Η Γ΄ Οικουμενική Σύνοδος συνήλθε στην Έφεσο, στη βασιλική της Θεοτόκου, το
   431 από τον Αυτοκράτορα Θεοδόσιο Β’. Συμμετείχαν 200 επίσκοποι, ανάμεσα
   στους οποίους ο Άγιος Κύριλλος Αλεξανδρείας ως προεδρεύων. Καταδίκασε τις
   διδαχές του Αρχιεπισκόπου Κωνσταντινουπόλεως Νεστορίου, ο οποίος
   υπερτόνιζε την ανθρώπινη φύση του Ιησού έναντι της θείας, υποστηρίζοντας
   ότι η Μαρία γέννησε τον άνθρωπο Ιησού και όχι τον Θεό. Παρόλο αυτά η
   σύνοδος διακήρυξε ότι ο Ιησούς είναι τέλειος Θεός και τέλειος άνθρωπος, με
   πλήρη ένωση των δύο φύσεων και απέδωσε επίσημα στην Παρθένο Μαρία τον
   τίτλο «Θεοτόκος».

  [Επεξεργασία] Η Δ΄ Οικουμενική Σύνοδος

   Κύριο άρθρο: Σύνοδος της Χαλκηδόνας

   Η Δ΄ Οικουμενική Σύνοδος συγκλήθηκε από τον Αυτοκράτορα Μαρκιανό και τη
   σύζυγό του, Αυγούστα Πουλχερία το 451 στη Χαλκηδόνα. Αποτελούνταν από 650
   επισκόπους και καταπολέμησε τη διδασκαλία του Μονοφυσιτισμού, η οποία, με
   πρωτεργάτη τον αρχιμανδρίτη Ευτυχή, δίδασκε ότι η θεία φύση του Χριστού
   απορρόφησε πλήρως την ανθρώπινη.

  [Επεξεργασία] Η Ε΄ Οικουμενική Σύνοδος

   Η Ε΄ Οικουμενική Σύνοδος έλαβε χώρα από τις 5 Μαΐου έως τις 21 Ιουνίου του
   553 στην Κωνσταντινούπολη με τη συμμετοχή 165 επισκόπων, υπό την προεδρία
   του Πατριάρχη Κωνσταντινουπόλεως Ευτυχίου. Την συγκάλεσαν ο Αυτοκράτορας
   Ιουστινιανός Α΄ και η σύζυγός του, Αυτοκράτειρα Θεοδώρα. Επαναβεβαίωσε τα
   ορθόδοξα δόγματα περί της Αγίας Τριάδας και του Ιησού Χριστού και
   καταδίκασε πλήθος μη ορθοδόξων συγγραμμάτων καθώς και ορισμένους
   συγγραφείς (Ευάγριο, Δίδυμο, Ωριγένη κ.α.).

  [Επεξεργασία] Η ΣΤ΄ Οικουμενική Σύνοδος

   Η ΣΤ’ Οικουμενική Σύνοδος συγκλήθηκε στην Κωνσταντινούπολη από το 680
   μέχρι το 681 από τον Αυτοκράτορα Κωνσταντίνο Δ΄ Πωγωνάτο και παραβρέθηκαν
   από 150 έως 289 επίσκοποι. Επιβεβαίωσε την πλήρη και αληθινή ενανθρώπηση
   του Ιησού έναντι της αντίθετης διδασκαλίας των Μονοθελητών. Η Σύνοδος αυτή
   διατύπωσε ότι ο Χριστός έχει Θεία και Ανθρώπινη θέληση, η οποία
   υποτάσσεται στη Θεία.

  [Επεξεργασία] Η Πενθέκτη Οικουμενική Σύνοδος

   Κύριο άρθρο: Πενθέκτη Οικουμενική Σύνοδος

   Η Πενθέκτη Οικουμενική Σύνοδος συγκλήθηκε από τον Αυτοκράτορα Ιουστινιανό
   Β΄ το 691 στο ανακτορικό δωμάτιο του Τρούλλου, από όπου έλκει και την
   ονομασία «Εν Τρούλλω Σύνοδος». Συμμετείχαν 211 επίσκοποι και το έργο της
   ήταν συμπληρωματικό αυτού των Ε' και ΣΤ' Συνόδων. Συστηματοποίησε και
   ολοκλήρωσε το έργο των δύο προηγουμένων Συνόδων και γι’ αυτό, αν και
   Οικουμενική, ονομάσθηκε «Πενθέκτη», ως τμήμα εκείνων, και δεν αριθμήθηκε
   ως ξεχωριστή Οικουμενική Σύνοδος.

  [Επεξεργασία] Η Ζ΄ Οικουμενική Σύνοδος

   Η Ζ΄ Οικουμενική Σύνοδος συγκλήθηκε από τον Αυτοκράτορα Κωνσταντίνο ΣΤ΄
   και τη μητέρα του, Αυτοκράτειρα Ειρήνη την Αθηναία στη Νίκαια της
   Βιθυνίας, στο Ναό της Αγίας Σοφίας, το 787 κατόπιν αίτησης του Πατριάρχη
   Κωνσταντινουπόλεως Ταρασίου. Αποφάσισε την αναστύλωση των εικόνων
   καταδικάζοντας την Εικονομαχία και την ιδέα της σχηματοποίησης της αόρατης
   και άυλης Τριάδας. Εκεί εκφράσθηκε το δόγμα ότι η εικονογράφηση του
   Χριστού και των Αγίων εδράζεται στην ενανθρώπηση του δευτέρου προσώπου της
   Αγίας Τριάδας και διευκρινίστηκε ότι η τιμή προς τις εικόνες αναφέρεται
   στο πρόσωπο που αυτή απεικονίζει και όχι στο υλικό από το οποίο είναι αυτή
   φτιαγμένη.

  [Επεξεργασία] Των επτά Οικουμενικών Συνόδων «μνήμην ποιούμεθα»

     • Της Α’ Οικουμενικής Συνόδου: 28 Μαΐου.
     • Της Β’ Οικουμενικής Συνόδου: 22 Μαΐου.
     • Της Γ’ Οικουμενικής Συνόδου: 9 Σεπτεμβρίου.
     • Της Δ’ Οικουμενικής Συνόδου: 13 Ιουλίου.
     • Της Ε’ Οικουμενικής Συνόδου: 25 Ιουλίου.
     • Της ΣΤ’ Οικουμενικής Συνόδου: 14 Σεπτεμβρίου.
     • Της Ζ’ Οικουμενικής Συνόδου: 14 Οκτωβρίου.

[Επεξεργασία] Σύνοδοι με αξία Οικουμενικών για την Ανατολική Ορθόδοξη Εκκλησία

  [Επεξεργασία] Η «Εν Αγία Σοφία» Σύνοδος

   Συγκλήθηκε από τον Αυτοκράτορα Βασίλειο Α΄ Μακεδόνα το 879 στην
   Κωνσταντινούπολη. Προέδρευσαν οι εκπρόσωποι του Πάπα Ιωάννη Η΄ (872 - 882)
   και ο Πατριάρχης Κωνσταντινουπόλεως Φώτιος ο Μέγας (858 - 867, 877 - 886).
   Επικύρωσε τις αποφάσεις της Z΄ Οικουμενικής Συνόδου. Kαταδίκασε τις
   Συνόδους του Καρλομάγνου στη Φραγκφούρτη (794) και το Άαχεν (809).

  [Επεξεργασία] Οι Σύνοδοι των ετών 1341 - 1351

   Σειρά συνόδων (1341,1349,1351) που έλαβαν χώρα στην Κωνσταντινούπολη με
   αιτία τις Ησυχαστικές Έριδες. Η Σύνοδος του 1341 δογμάτισε για την Άκτιστη
   Ουσία και την Άκτιστη Ενέργεια του Θεού, καθώς επίσης και για τον
   Ησυχασμό, καταδικάζοντας τον Βαρλαάμ Καλαβρό. Η Σύνοδος αυτή ασχολήθηκε με
   θεολογικά ζητήματα, συγκλήθηκε από Αυτοκράτορα, (Συνοδικός Τόμος του 1341)
   συμμετείχε Θεούμενος (Άγιος Γρηγόριος Παλαμάς), και οι αποφάσεις της
   έγιναν δεκτές από ολόκληρη την Εκκλησία. Συνεπώς και η Σύνοδος αυτή έχει
   αξία Οικουμενικής Συνόδου για τους Ορθοδόξους. Επίσης καταδίκασε τον
   πλατωνικό μυστικισμό του Βαρλαάμ του Καλαβρού, ο οποίος είχε πηγή
   έμπνευσης τη δυτική σχολαστική θεολογία.

[Επεξεργασία] Η αντίληψη της Ορθόδοξης Εκκλησίας για τις επτά Οικουμενικές
Συνόδους

   Για την Ορθόδοξη Εκκλησία, οι κανόνες που εξέδωσαν "αι επτά θεόπνευστοι
   Οικουμενικαί Σύνοδοι"^[55], υποδεικνύουν το ορθό επειδή:

     • Στηρίζονται στη θεόπνευστη Αγία Γραφή και την αυθεντική αποστολική και
       εκκλησιαστική παράδοση.
     • Θεσπίσθηκαν ή επικυρώθηκαν (εγκρίθηκαν) από την Εκκλησία με
       Οικουμενικές Συνόδους που εκφράζουν το αλάθητο της Εκκλησίας.
     • Η έγκριση από Οικουμενική Σύνοδο δίνει στον Κανόνα οικουμενικότητα,
       διαχρονικότητα, διατοπικότητα και αυθεντικότητα.^[56].

[Επεξεργασία] Σύνοδοι που η Καθολική Εκκλησία αναγνωρίζει ως Οικουμενικές

  [Επεξεργασία] Δ΄ Σύνοδος Κωνσταντινουπόλεως

   Η Δ΄ Σύνοδος της Κωνσταντινουπόλεως συγκλήθηκε το έτος 869 (5 Οκτωβρίου
   869 – 28 Φεβρουαρίου 870) από τον Αυτοκράτορα Βασίλειο Β΄ Μακεδόνα με τη
   συμμετοχή 102 επισκόπων και επικυρώθηκε από τον Πάπα Ανδριανό Β’. Αυτή η
   Σύνοδος καταδίκασε και καθαίρεσε το Μέγα Φώτιο και μάλιστα προκειμένου οι
   αποφάσεις της να έχουν ιδιαίτερο κύρος υπεγράφησαν από τους επισκόπους με
   Θεία Ευχαριστία πάνω στην Αγία Τράπεζα. Αυτή τους την πράξη, η οποία
   θεωρήθηκε βλάσφημη, μετανόησαν πολλοί επίσκοποι αργότερα επιζητώντας την
   καταστροφή των πρακτικών της Συνόδου.

  [Επεξεργασία] Α΄ Λατερανή Σύνοδος

   Η Α’ Λατερανή Σύνοδος συγκλήθηκε στη Ρώμη το 1123 στον ναό του Αγίου
   Ιωάννη του Λατερανού υπό την προεδρία του Πάπα Καλλίστου Β’. Στα ζήτηματα
   που εξέτασε περιλαμβανόταν η διένεξη μεταξύ κοσμικής και εκκλησιαστικής
   εξουσίας. Η Σύνοδος επικύρωσε το Κονκορδάτο της Βορμς (Pactum Calixtinum)
   που είχε υπογραφεί ένα έτος πριν, μεταξύ του Αυτοκράτορα Ερρίκου Δ΄ και
   του Πάπα Καλλίστου Β΄. Αυτό εξασφάλιζε ότι όλες οι εκλογές ιεραρχών και
   ηγουμένων θα γίνονταν από τις εκκλησιαστικές αρχές με την έγκριση του
   Αυτοκράτορα μόνο στο έδαφος της Γερμανίας. Επίσης έλαβε την απόφαση για
   την υποχρεωτική αγαμία του λατινικού κλήρου.

  [Επεξεργασία] Β΄ Λατερανή Σύνοδος

   Η Β΄ Λατερανή Σύνοδος συγκλήθηκε και επικυρώθηκε από τον Πάπα Ιννοκέντιο
   Β’ στη Βασιλική του Αγίου Ιωάννη Λατερανού το έτος 1139 με συμμετοχή
   χιλίων περίπου ιεραρχών. Αιτία σύγκλησης ήταν το Παπικό Σχίσμα στους
   κόλπους της Ρωμαιοκαθολικής Εκκλησίας. Η Σύνοδος ακύρωσε τις πράξεις του
   Αντίπαπα Αντίκλητου Β΄ βάζοντας τέλος στο Σχίσμα. Καταδίκασε τη νέο –
   μανιχαϊστική διδασκαλία του Πέτρου Μπρούις (Petrus von Bruis) καθώς και τη
   διδασκαλία του Αρνόλδου της Βρέσια, ο οποίος υποστήριζε την κατάργηση της
   ιδιοκτησίας για την Εκκλησία. Κυρίαρχο ρόλο στη Σύνοδο διαδραμάτισε ο
   Λατίνος Εκκλησιαστικός Πατέρας Άγιος Βερνάρδος.

  [Επεξεργασία] Γ΄ Λατερανή Σύνοδος

   Η Γ΄ Λατερανή Σύνοδος έλαβε χώρα, όπως και οι δύο προηγούμενες, στον
   Καθεδρικό Ναό της Ρώμης υπό τον Πάπα Αλέξανδρο Γ΄ το 1179 με 302
   συμμετέχοντες επισκόπους προκειμένου να ορίσει το τυπικό της εκλογής
   Ποντίφηκα. Επίσης ακύρωσε τις πράξεις τριών Αντιπαπών, του Αντίπαπα
   Βίκτορα και των δύο διαδόχων του. Καταδίκασε και αναθεμάτισε ως αιρετικούς
   τους Αλβιγιανούς και τους Βαλδιανούς.

  [Επεξεργασία] Δ΄ Λατερανή Σύνοδος

   Η Δ΄ Λατερανή Σύνοδος συγκροτήθηκε από τον Πάπα Ιννοκέντιο Γ΄ το 1215 και
   θεωρείται η σημαντικότερη των μεσαιωνικών Συνόδων για τη Ρωμαιοκαθολική
   Εκκλησία. Εξέδωσε ομολογία πίστεως ενάντια στους Αλβιγιανούς (Firmiter
   Credimus), καθιέρωσε τον όρο "μετουσίωση" για τη μεταβολή της Θείας
   Ευχαριστίας, καταδίκασε τα λάθη στην τριαδολογία του ηγουμένου Ιωακείμ και
   εξέδωσε 70 μεταρρυθμιστικούς κανόνες.

  [Επεξεργασία] Α΄ Σύνοδος της Λυώνος

   Η Α΄ Σύνοδος της Λυώνος συγκλήθηκε στη Λυών της Γαλλίας από τον Πάπα
   Ιννοκέντιο Δ΄ το 1245 και συμμετείχαν περίπου 140 επίσκοποι. Αναθεμάτισε
   τον Αυτοκράτορα της Αγίας Ρωμαϊκής Αυτοκρατορίας του Γερμανικού Έθνους
   Φρειδερίκο Β΄, εγγονό του Φρειδερίκου Βαρβαρόσα, για την προσπάθεια
   ελέγχου της Εκκλησίας και ξεκίνησε την 6η Σταυροφορία, υπό το βασιλιά της
   Γαλλίας Λουδοβίκο Θ΄.

  [Επεξεργασία] Β΄ Σύνοδος της Λυώνος

   Η Β΄ Σύνοδος της Λυώνος συγκλήθηκε από τον Πάπα Γρηγόριο Ι΄ το 1274 και σε
   αυτήν, για πολιτικούς λόγους, απέστειλε αντιπροσωπεία ο Αυτοκράτορας
   Μανουήλ Β΄ Παλαιολόγος, υπό τον Πατριάρχη Κωνσταντινουπόλεως Γερμανό.
   Δογμάτισε τη διπλή εκπόρευση του Αγίου Πνεύματος (Filioque) και προσπάθησε
   την ένωση των εκκλησιών Ανατολής και Δύσης χωρίς αποτέλεσμα, αφού οι
   αποφάσεις της και η συμμετοχή της βυζαντινής αντιπροσωπείας αποδοκιμάστηκε
   από τον λαό της Ανατολικής Ρωμαϊκής Αυτοκρατορίας.

  [Επεξεργασία] Σύνοδος της Βιέν

   Η Σύνοδος της Βιέν συγκλήθηκε από τον Πάπα Κλήμεντα Ε΄ (πρώτο Πάπα της
   Αβινιόν) στην πόλη Βιέν (Vienne) της Γαλλίας το 1311 κατά τη διάρκεια της
   Βαβυλώνιας αιχμαλωσίας των Παπών και διήρκεσε δύο χρόνια. Η Σύνοδος
   απαγόρευσε τη δράση του Τάγματος των Ναϊτών Ιπποτών, αποφάνθηκε την ανάγκη
   μεταρρύθμισης στις τάξεις του κλήρου και καταδίκασε ποικίλες διδασκαλίες,
   που θεώρησε αιρετικές.

  [Επεξεργασία] Σύνοδος της Κωνσταντίας

   Η Σύνοδος της Κωνσταντίας έλαβε χώρα στη γερμανική πόλη Κωνσταντία
   (Constance) υπό τον Αυτοκράτορα Σιγισμούνδο και τον Πάπα Γρηγόριο ΙΒ΄.
   Κατά τη διάρκειά της παραιτήθηκαν ο Πάπας Γρηγόριος και οι Αντίπαπες
   Βενέδικτος ΙΓ΄ και Ιωάννης ΚΓ΄ χάριν της ενότητας της Εκκλησίας και
   εκλέχθηκε νέος Πάπας ο Μαρτίνος Ε΄. Η Σύνοδος καταδίκασε για τη διδασκαλία
   τους τον Ιωάννη Γουίκλιφ (John Wycliffe) και τον συνεχιστή του Ιωάννη Χους
   (John Huss).

  [Επεξεργασία] Σύνοδος της Φεράρας – Φλωρεντίας

   Κύριο άρθρο: Σύνοδος Φλωρεντίας

   Η Σύνοδος της Φλωρεντίας ή Φεράρας – Φλωρεντίας συγκλήθηκε το 1431 αρχικά
   στην πόλη Βασιλεία της Ελβετίας από τον Πάπα Μαρτίνο Ε΄ με αντικείμενο την
   παύση της εκκλησιαστικής αναταραχής στη Βοημία. Η Σύνοδος μεταφέρθηκε το
   1438 στη Φεράρα, από τον Πάπα Ευγένιο Δ΄, και το 1439 στη Φλωρεντία. Εκεί
   έλαβε μέρος βυζαντινή αντιπροσωπεία, υπό τον Αυτοκράτορα Ιωάννη Η΄
   Παλαιολόγο με σκοπό την ένωση των εκκλησιών. Αν και υπεγράφη ένωση με
   αποδοχή από τους ανατολικούς των παπικών αξιώσεων, αυτή ποτέ δεν έγινε
   πράξη, λόγω των λαϊκών αντιδράσεων στο Βυζαντινό κράτος. Σ' αυτή τη Σύνοδο
   επιβεβαιώθηκε η παπική υπεροχή έναντι των συνόδων.

  [Επεξεργασία] Ε΄ Λατερανή Σύνοδος

   Η Ε΄ Λατερανή Σύνοδος είχε επικεφαλής δύο Πάπες κατά τα πέντε έτη της
   διάρκειάς της (1512 – 1517), τον Πάπα Ιούλιο Β΄ και τον Πάπα Λέοντα Ι΄.
   Προσπάθησε να αντιμετωπίσει τη διδασκαλία του Μαρτίνου Λούθηρου και το
   ρεύμα της Μεταρρύθμισης των Διαμαρτυρομένων, που τότε γεννιόταν. Επίσης
   συζητήθηκε η πιθανότητα νέας σταυροφορίας εναντίον των Οθωμανών αλλά χωρίς
   την απόφαση πραγμάτωσης. Τέλος επαναβεβαιώθηκε η παπική αυθεντία έναντι
   της συνοδικής.

  [Επεξεργασία] Σύνοδος του Τριδέντου

   Η Σύνοδος του Τριδέντου (Trent) υπήρξε η πλέον μακροχρόνια σύνοδος της
   Ρωμαιοκαθολικής Εκκλησίας. Διήρκεσε δεκαοκτώ έτη (13 Δεκεμβρίου 1545 – 4
   Δεκεμβρίου 1563) υπό πέντε Πάπες (Παύλος Γ΄, Ιούλιος Γ΄, Μαρκέλλος Β΄,
   Παύλος Δ΄, Πίος Δ΄) και ως κύριο αντικείμενο είχε τις προτεσταντικές
   διδασκαλίες. Αναθεματίστηκαν, ως αιρετικοί, ο Μαρτίνος Λούθηρος και ο
   Καλβίνος και θεσπίστηκε πλήθος κανόνων για τα Μυστήρια της Εκκλησίας.

  [Επεξεργασία] Α΄ Βατικάνεια Σύνοδος

   Κύριο άρθρο: Α' Βατικάνεια Σύνοδος

   Η Α΄ Βατικάνεια Σύνοδος συγκλήθηκε από τον Πάπα Πίο Θ΄ στις 8 Δεκεμβρίου
   1869 στη Βασιλική του Αγίου Πέτρου στη Ρώμη και ανέστειλε τις εργασίες
   της, χωρίς να τις ολοκληρώσει, τον Ιούλιο του 1870. Δογμάτισε το αλάθητο
   του Πάπα όταν αυτός μιλά από καθέδρας (ex cathedra).

  [Επεξεργασία] Β΄ Βατικάνεια Σύνοδος

   Η Β΄ Βατικάνεια Σύνοδος συγκλήθηκε από τον Πάπα Ιωάννη ΚΓ΄ στις 11
   Οκτωβρίου 1962 και έκλεισε τις εργασίες της υπό το διάδοχό του Πάπα Παύλο
   ΣΤ΄ στις 8 Δεκεμβρίου 1965. Τα θέματα που εξετάστηκαν σ' αυτή τη Σύνοδο
   ήταν ποιμαντικής και όχι δογματικής φύσης. Αποφασίστηκαν οικουμενικά
   ανοίγματα προς άλλες εκκλησίες και η Καθολική Εκκλησία εισήλθε σε πορεία
   εξωστρέφειας και διαλόγου.

[Επεξεργασία] Υποσημειώσεις

    1. ↑ Καρμίρης Ιωάννης,Τα δογματικά και συμβολικά μνημεία της Ορθοδόξου
       Καθολικής Εκκλησίας, τόμ. Α', 2η έκδ., Αθήνα 1960, σελ. 105.109
    2. ↑ Φειδάς Ιω. Βλάσιος, Εκκλησιαστική Ιστορία - Απ' αρχής μέχρι την
       Εικονομαχία, τόμ. Α', 3η έκδ., Αθήνα 2002, σελ. 867
    3. ↑ "Οικουμενικαί Σύνοδοι", Θρησκευτική και Ηθική Εγκυκλοπαίδεια (ΘΗΕ),
       Τόμ. 09, εκδ. Μαρτίνος Αθ., Αθήνα 1966, στ. 690
    4. ↑ ΘΗΕ, ό.π.
    5. ↑ Αγίου Νεκταρίου, 'Ορθόδοξος Ιερά Κατήχησις', 4η έκδ., εκδ. Βασ.
       Ρηγόπουλου, Θεσσαλονίκη 2001 (c1899), σελ. 189
    6. ↑ ΘΗΕ, στο ίδιο
    7. ↑ Στέργιος Σάκκος, Εισαγωγή..., ό.π.
    8. ↑ στο ίδιο
    9. ↑ ΘΗΕ, τόμ. 02, 1963, στ. 520
   10. ↑ πρβλ. Στ. Σάκκος, περιοδικό Απολύτρωσις, Αύγουστος 1982, σελ. 103:
       "το Ευαγγέλιο σαν βιβλίο...τρόπο ζωής...και πίστεως, σαν νόημα και
       θεία αποκάλυψι το διαβάζουν σωστά μόνο οι ορθόδοξοι."
   11. ↑ Τα δογματικά και συμβολικά μνημεία..., στο ίδιο, σελ. 106
   12. ↑ Bernard Flusin, Τι γνωρίζω; Ο βυζαντινός πολιστισμός, Presses
       Universitaires de France/ΔΟΛ, 2007, σ. 14.
   13. ↑ ΘΗΕ, τόμ. 09, στ. 694
   14. ↑ Το Συνοδικό Σύστημα. Οι Οικουμενικές Σύνοδοι (Φίλιπ Σαφ (Philip
       Schaff), History of the Christian Church, Volume III: Nicene and
       Post-Nicene Christianity. A.D. 311-600, 5η εκδ., Αναθεωρημένη, Τόμ.
       3ος) (Αγγλικά).
   15. ↑ Χριστινάκης Επαμ. Παναγιώτης, Θέματα οικουμενικών συνόδων, Αθήνα
       2006, σελ. 30
   16. ↑ Βλ. περισσότερα στα έργα: Baynes H. Norman & Η.St.L.B. Moss,
       Βυζάντιο, Εισαγωγή στο Βυζαντινό Πολιτισμό, 8η έκδ., Παπαδήμας, Αθήνα
       2004, σελ. 82. / Ιστορία του Ελληνικού Έθνους, τόμ. Θ', (Αθήνα:
       Εκδοτική Αθηνών Α.Ε., 1980), σελ. 5.244. / Γλύκατζη-Αρβελέρ Ελένη, Η
       Πολιτική Ιδεολογία της Βυζαντινής Αυτοκρατορίας, Ψυχογιός, Αθήνα 1988,
       σελ. 127. / Ιωάννης Καραγιαννόπουλος, Το Βυζαντινό Κράτος, Τόμος Β',
       (Αθήνα:Ερμής, 1988), σελ. 148. / Runciman Steven, Η Τελευταία
       Βυζαντινή Αναγέννηση, Δομός, Αθήνα 1991, σελ. 33-34. / Απόστολου Ε.
       Βακαλόπουλου, Νέα Ελληνική Ιστορία (1204-1985), 8η έκδ. (Θεσσαλονίκη:
       Βάνιας, 1993), σελ. 12. / Γιώργος Καραμπελιάς, 1204 η Διαμόρφωση του
       Nεώτερου Eλληνισμού (Αθήνα: Eναλλακτικές Eκδόσεις, 2006).
   17. ↑ Βασιλικοπούλου-Ιωαννίδου Αγνή, Η Βυζαντινή Ιστοριογραφία
       (324-1204)-Σύντομη Επισκόπηση, Αθήνα 1982, σελ. 16.
   18. ↑ Κόλια-Δερμιτζάκη Αθηνά, 'Ο Βυζαντινός Ιερός Πόλεμος', Ιστορικές
       Εκδόσεις Στέφανος Δ. Βασιλόπουλος, Αθήνα 1991, σελ. 141.
   19. ↑ Ιστορία του Ελληνικού Έθνους, τόμ. Ζ', 'Βυζαντινός ελληνισμός -
       πρωτοβυζαντινοί χρόνοι 324-642 μ.Χ.', Εκδοτική Αθηνών Α.Ε., Αθήνα
       1978, σελ. 103.
   20. ↑ (Βασίλειος Στεφανίδης, Εκκλησιαστική Ιστορία, 6η εκδ., 1959,
       Εκδόσεις Παπαδημητρίου, σελ. 149-152, 175, 177, 181
   21. ↑ "caesaropapism." Encyclopedia Britannica Online. 19 Feb. 2008
       (http://www.britannica.com/eb/article-9018527).
   22. ↑ Μεταλληνός Δ. Γεώργιος, Εκκλησία και Πολιτεία στην Ορθόδοξη
       Παράδοση, Αρμός, Αθήνα 2000, σελ. 24
   23. ↑ Μπούμης Ι. Παναγιώτης, Κανονικόν Δίκαιον, έκδ. 3η επηυξημένη,
       Γρηγόρης, Αθήνα 2002, σελ. 182
   24. ↑ ΘΗΕ, στο ίδιο, στ. 689
   25. ↑ Φειδάς, Εκκλησιαστική Ιστορία..., στο ίδιο, σελ. 428
   26. ↑ στο ίδιο, σελ. 430
   27. ↑ στο ίδιο, σελ. 431
   28. ↑ Κονιδάρης Ι. Γερ., "Σχέσεις Εκκλησίας και Πολιτείας", λήμμ.:
       "Βυζάντιον", ΘΗΕ, τόμ. 04, 1964, στ. 1.
   29. ↑ ό.π., στ. 2.
   30. ↑ ό.π..
   31. ↑ Deno J. Geanakoplos (Professor of History, University of Illinois),
       Church and State in the Byzantine Empire-A Reconsideration of the
       Problem of Caesaropapism, Church History, Vol. 34, No. 4. (Dec.,
       1965), σελ. 381.
   32. ↑ David Knowles, Church and State in Christian History, Journal of
       Contemporary History, Vol. 2, No. 4, Church and Politics. (Oct.,
       1967), σελ. 8.
   33. ↑ Κονιδάρης Ι. Γερ., "Σχέσεις Εκκλησίας και Πολιτείας", λήμμ.:
       "Βυζάντιον", ΘΗΕ, τόμ. 04, 1964, στ. 4.
   34. ↑ Φειδάς Ιω. Βλάσιος, Εκκλησιαστική Ιστορία - Απ' αρχής μέχρι την
       Εικονομαχία, τόμ. Α', 3η έκδ., Αθήνα 2002, σελ. 341.
   35. ↑ Καραμπελιάς Γιώργος, 1204 η Διαμόρφωση του Nεώτερου Eλληνισμού,
       Eναλλακτικές Eκδόσεις, Αθήνα 2006, σελ. 55.
   36. ↑ λήμμ.: "Βυζάντιον", ΘΗΕ, ό.π..
   37. ↑ Σαββίδης Αλέξης, Τα Χρόνια Σχηματοποίησης του Βυζαντίου, 284-518
       μ.Χ., Ιστορικές Εκδόσεις Στέφανος Δ. Βασιλόπουλος, Αθήνα 1983, σελ.
       117.
   38. ↑ Φειδάς, στο ίδιο, σελ. 664.
   39. ↑ ^39,0 ^39,1 ^39,2 ΘΗΕ, ό.π..
   40. ↑ Ματσούκας Α. Νίκος, Ορθοδοξία και Αίρεση στους εκκλησιαστικούς
       συγγραφείς του Δ', Ε', ΣΤ' αιώνα, 2η έκδ., Θεσσαλονίκη 1992, σελ. 118.
   41. ↑ ΘΗΕ, στο ίδιο. βλ. και
   42. ↑ Στεφανίδης Βασ. (Αρχιμ.), Εκκλησιαστική Ιστορία - Απ' αρχής μέχρι
       σήμερον, 6η έκδ. (ανατύπωση της β' έκδοσης του 1959), Παπαδημητρίου,
       Αθήνα 1998, σελ. 779Β.
   43. ↑ Ιστορία του Ελληνικού Έθνους, τόμ. Ζ', Βυζαντινός ελληνισμός -
       πρωτοβυζαντινοί χρόνοι 324-642 μ.Χ., Εκδοτική Αθηνών Α.Ε., Αθήνα 1978,
       σελ. 418Β.
   44. ↑ Καρμίρης Ιωάννης,'Τα δογματικά και συμβολικά μνημεία της Ορθοδόξου
       Καθολικής Εκκλησίας, τόμ. Α', 2η έκδ., Αθήνα 1960, σελ. 202.
   45. ↑ ΘΗΕ, στο ίδιο.
   46. ↑ Vasiliev Α.Α., Ιστορία της Βυζαντινής Αυτοκρατορίας, τόμ. Α',
       Μπεργαδής, Αθήνα 1954, σελ. 418.
   47. ↑ Κουτσούρης Γ. Δημήτριος, Η Λειτουργία του Συνοδικού Συστήματος κατά
       την περίοδο των Ησυχαστικών Ερίδων, Αθήνα 1995.
   48. ↑ βλ. Diehl Charles, Ιστορία της Βυζαντινής Αυτοκρατορίας,
       Καρδαμίτσας, Αθήνα 2007 (c1919), σελ. 25
   49. ↑ Γλύκατζη-Αρβελέρ Ελένη, 'Η Πολιτική Ιδεολογία της Βυζαντινής
       Αυτοκρατορίας', Ψυχογιός, Αθήνα 1988, σελ. 149-150.
   50. ↑ Ματσούκας Α. Νίκος, 'Δογματική και Συμβολική θεολογία', τόμ. Γ'
       (Ανακεφαλαίωση και Αγαθοτοπία-Έκθεση του οικουμενικού χαρακτήρα της
       χριστιανικής διδασκαλίας), Πουρναράς, Θεσσαλονίκη 1997, σελ. 297-298.
   51. ↑ λήμμ.: "Βυζάντιον", ΘΗΕ, στ. 5.
   52. ↑ Beck Hans-Georg 2000, 126.
   53. ↑ Ευσέβιος, Βίος Κωνσταντίνου ΙΙ, 66.
   54. ↑ Ware, Timothy (1980), The Orthodox Church (revised ed.), New York:
       Penguin Books, 50.
   55. ↑ Παπαδόπουλος Χρυσόστομος, 'Ιστορία της Εκκλησίας της Ελλάδος', εν
       Αθήναις 1920, σελ. 288
   56. ↑ Μπούμης Ι. Παναγιώτης, στο ίδιο, σελ. 16

[Επεξεργασία] Εξωτερικοί σύνδεσμοι

     • Δρόμοι της Πίστης – Ψηφιακή Πατρολογία: Πληροφορίες ("Γενικά") και
       υλικό ("Διαθέσιμα αρχεία") για τις Οικουμενικές Συνόδους σύμφωνα με
       την παράδοση της Ορθόδοξης Εκκλησίας.
     • Καθολική Εγκυκλοπαίδεια: «Οι 21 Οικουμενικές Σύνοδοι» σύμφωνα με την
       Ρωμαιοκαθολική Εκκλησία (Αγγλικά).
     • Οι Εφτά Οικουμενικές Σύνοδοι (The Seven Ecumenical Councils), του
       Φίλιπ Σαφ (Philip Schaff) (Αγγλικά).
     • Το Πηδάλιο (The Rudder), (μετάφραση στα αγγλικά του D. Cummings
       [Chicago: Orthodox Christian Educational Society, 1957]: Οι κανόνες
       των Οικουμενικών Συνόδων με ερμηνεία σύμφωνα με την Ορθόδοξη θεολογία
       (Αγγλικά).
     • "Είναι όλες οι Εκκλησιαστικές Σύνοδοι έγκυρες;", άρθρο της Ιεράς Μονής
       Παντοκράτορος Μελισσοχωρίου. Ενημέρωση 1 Οκτωβρίου 2009.

   Wikisource logo
   Στη Βικιθήκη υπάρχει υλικό που έχει σχέση με το θέμα:
   Οικουμενικές Σύνοδοι

[Επεξεργασία] Βλέπε επίσης

     • Δεύτερη Σύνοδος της Εφέσου (Ληστρική Σύνοδος της Εφέσου)

   π • σ • ε
     Οικουμενικές σύνοδοι — (Βλέπε επίσης Πρώτες εφτά Οικουμενικές Σύνοδοι)
   Σύνοδοι αναγνωρισμένες από: Ονόματα συνόδων (με έτος)
                               Α' Νίκαιας (325) · Α' Κωνσταντινούπολης
   Δυτικούς & Ανατολικούς      (381) · Εφέσου (431) · Χαλκηδόνας (451) · Β'
   Ρωμαίους & Παλαιοκαθολικούς Κωνσταντινούπολης (553) · Γ' Κωνσταντινούπολης
                               (680-81) · Β' Νίκαιας (787)
   Ανατολικές Ορθόδοξες        Δ' Κωνσταντινούπολης (879-80) · Πενθέκτη
   μόνο και μερικώς            Σύνοδος (692) · Ε' Κωνσταντινούπολης
   αναγνωρισμένες              (1341-51) · Σύνοδος της Ιερουσαλήμ (1672)
                               Δ΄ Κωνσταντινούπολης (869-70) · Α΄Λατερανού
                               (1123) · Β΄ Λατερανού (1139) · Γ΄ Λατερανού
                               (1179) · Λατερανού Δ΄ (1215) · Α΄ Λυόν
   Ρωμαιοκαθολικές μόνο        (1245) · Β΄Λυόν (1274) · Βιέννης (1311-12) ·
                               Κωσταντίας (1414-18) · Φλωρεντίας (1431-45) ·
                               Ε΄ Λατερανού (1512-14) · Τρέντο (1545-63) · Α΄
                               Βατικανού (1869-70) · Β΄ Βατικανού (1962-65)
   Μεταρρυθμισμένες            Σύνοδος της Ντορτ (1618-19) · Συνέλευση του
   (Καλβινισμός) μόνο          Ουεστμίνστερ (1643-49)
   Η Ανατολίτικη Ορθόδοξη δέχεται τις τρεις πρώτες συνόδους, η Ασσυριακή
   Εκκλησία της Ανατολής μόνο τις πρώτες δύο.
   Οι Αγγλικανοί, οι Λουθηρανοί, οι Καλβινιστές και άλλοι Προτεστάντες
   αναγνωρίζουν τις πρώτες τέσσερις από αυτές τις συνόδους. Άλλοι
   Προτεστάντες έχουν ποικίλες απόψεις.

   Ανακτήθηκε από
   "http://el.wikipedia.org/wiki/%CE%9F%CE%B9%CE%BA%CE%BF%CF%85%CE%BC%CE%B5%CE%BD%CE%B9%CE%BA%CE%AD%CF%82_%CF%83%CF%8D%CE%BD%CE%BF%CE%B4%CE%BF%CE%B9"
   Κατηγορίες: Χριστιανική θεολογία | Χριστιανισμός | Οικουμενικές Σύνοδοι |
   Εκκλησιαστική ιστορία

      Προσωπικά εργαλεία

     • Νέα χαρακτηριστικά
     • Δημιουργία Λογαριασμού/Είσοδος

      Περιοχές ονομάτων

     • Άρθρο
     • Συζήτηση

      Παραλλαγές

      Εμφανίσεις

     • Ανάγνωση
     • Επεξεργασία
     • Προβολή ιστορικού

      Ενέργειες

      Αναζήτηση

   _____________________ Αναζήτηση

      Πλοήγηση

     • Κύρια πύλη
     • Κατάλογος άρθρων
     • Αξιόλογα άρθρα
     • Τρέχοντα γεγονότα
     • Τυχαία σελίδα

      Συμμετοχή

     • Πύλη Κοινότητας
     • Αγορά
     • Πρόσφατες αλλαγές
     • Βοήθεια
     • Επικοινωνία
     • Δωρεές

      Εκτύπωση/εξαγωγή

     • Δημιουργία βιβλίου
     • Κατέβασμα ως PDF
     • Έκδοση εκτύπωσης

      Εργαλειοθήκη

     • Συνδέσεις προς εδώ
     • Σχετικές αλλαγές
     • Ειδικές σελίδες
     • Σταθερός σύνδεσμος
     • Παραπομπή

      Άλλες γλώσσες

     • العربية
     • مصرى
     • Azərbaycanca
     • Беларуская (тарашкевіца)
     • Български
     • Bosanski
     • Català
     • Česky
     • Dansk
     • Deutsch
     • English
     • Esperanto
     • Español
     • Suomi
     • Français
     • Frysk
     • Galego
     • עברית
     • Hrvatski
     • Հայերեն
     • Bahasa Indonesia
     • Italiano
     • 日本語
     • ქართული
     • 한국어
     • Latina
     • Lietuvių
     • Latviešu
     • Македонски
     • Nederlands
     • ‪Norsk (bokmål)‬
     • Polski
     • Português
     • Română
     • Русский
     • Srpskohrvatski / Српскохрватски
     • Simple English
     • Slovenčina
     • Slovenščina
     • Српски / Srpski
     • Svenska
     • Kiswahili
     • ไทย
     • Türkçe
     • Українська
     • 中文

     • Τελευταία τροποποίηση 08:39, 8 Οκτωβρίου 2010.
     • Όλα τα κείμενα είναι διαθέσιμα υπό την Creative Commons
       Attribution/Share-Alike License· μπορεί να ισχύουν και πρόσθετοι όροι.
       Δείτε τους Όρους Χρήσης για λεπτομέρειες.

     • Πολιτική προσωπικών δεδομένων
     • Για τη Βικιπαίδεια
     • Αποποίηση ευθυνών

     • Powered by MediaWiki
     • Wikimedia Foundation
